Tijdelijke wet verlenging tijdelijke huurovereenkomsten


Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is tijdelijk
een wettelijke voorziening te treffen teneinde huurovereenkomsten voor
bepaalde tijd te kunnen verlengen zonder dat die huurovereenkomsten
voor onbepaalde tijd gaan gelden;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
Artikel 1
Deze wet is van toepassing op huurovereenkomsten als bedoeld in
artikel 271, eerste lid, tweede volzin, van Boek 7 van het Burgerlijk
Wetboek, waarvan de huur verstrijkt na 31 maart 2020 en vóór 1 juli 2020.
Artikel 2
1. In afwijking van artikel 271, eerste lid, tweede, derde en vijfde volzin,
van Boek 7 van het Burgerlijk Wetboek wordt, onverminderd de artikelen 4
en 5, de duur van de huurovereenkomst op schriftelijk verzoek van de
huurder verlengd met een maand, met twee maanden of met drie
maanden doch niet tot een later datum dan 1 september 2020.
2. Het verzoek wordt gedaan niet later dan een week nadat de
verhuurder de huurder schriftelijk heeft geïnformeerd over de dag waarop
de huur verstrijkt en heeft voldaan aan de verplichting om te informeren,
bedoeld in artikel 6, eerste lid.
Artikel 3
In afwijking van artikel 271, eerste lid, tweede, derde en vijfde volzin,
van Boek 7 van het Burgerlijk Wetboek wordt de duur van de huurovereenkomst op schriftelijk verzoek van de verhuurder, indien de huurder
daar schriftelijk mee instemt, verlengd met een maand, met twee
maanden, of met drie maanden doch niet tot een later datum dan
1 september 2020. 

Artikel 4
1. De verhuurder kan binnen een week na ontvangst van het in artikel 2
bedoelde verzoek schriftelijk weigeren in te stemmen met de verlenging
van de huurovereenkomst indien hij de woning:
a. aan een derde vrij van huur en gebruik in eigendom of belast met een
zakelijk genotsrecht over dient te dragen,
b. opnieuw verhuurd heeft en de huurovereenkomst ingaat,
c. zelf wil betrekken en hij geen andere woonruimte meer heeft,
d. wil renoveren, dat zonder beëindiging van de huur niet mogelijk is,
en hij zich jegens derden verplicht heeft om de woning vrij van huur en
gebruik daarvoor beschikbaar te stellen,
e. wil slopen en hij zich jegens derden verplicht heeft om de woning vrij
van huur en gebruik daarvoor beschikbaar te stellen,
op een datum die gelegen is voor het verstrijken van de door de
huurder verzochte verlenging en de verhuurder de verplichting is
aangegaan voor 1 april 2020. De verhuurder kan voorts binnen een week
na ontvangst van het in artikel 2 bedoelde verzoek schriftelijk weigeren in
te stemmen met de verlenging van de huurovereenkomst op de grond dat
de huurder zich niet heeft gedragen zoals een goed huurder betaamt. In
andere gevallen dan bedoeld in de eerste en tweede volzin kan de
verhuurder verzoeken dat de rechter bepaalt dat de huurovereenkomst op
een eerder tijdstip eindigt dan het door de huurder verzochte tijdstip en
dat de rechter het tijdstip vaststelt waarop de huurovereenkomst eindigt.
2. Indien de verhuurder op een van de in het eerste lid, eerste of tweede
volzin, genoemde gronden weigert in te stemmen met de op grond van
artikel 2 gevraagde verlenging, kan de huurder verzoeken dat de rechter
bepaalt dat de huurovereenkomst wordt verlengd.
3. De rechter beslist met inachtneming van de omstandigheden van het
geval, met dien verstande dat hij het verzoek, bedoeld in het eerste lid,
derde volzin, slechts kan toewijzen indien de verhuurder een zwaarwichtig
belang heeft bij beëindiging van de huurovereenkomst op een eerder
tijdstip dan het door de huurder op grond van artikel 2 verzochte tijdstip.
Artikel 230a, zevende lid, van Boek 7 van het Burgerlijk Wetboek is van
overeenkomstige toepassing.
4. De huurovereenkomst blijft, in afwijking van artikel 271, eerste lid,
derde volzin, van Boek 7 van het Burgerlijk Wetboek van rechtswege van
kracht tot de rechter heeft beslist op het verzoek, bedoeld in het eerste lid,
derde volzin, of het tweede lid.
5. Indien de rechter het verzoek van de verhuurder afwijst dan wel het
verzoek van de huurder toewijst, wordt de huurovereenkomst van
rechtswege verlengd met de termijn, genoemd in het verzoek, bedoeld in
artikel 2. De rechter kan bepalen dat de huurovereenkomst met een
andere termijn wordt verlengd.
6. Tegen een beschikking krachtens dit artikel staat geen hogere
voorziening open.
Artikel 5
In afwijking van de artikelen 2 en 3 kunnen de huurder en de
verhuurder, indien de verhuurder de huurder vóór 12 maart 2020
schriftelijk heeft geïnformeerd over de dag waarop de huur verstrijkt,
schriftelijk overeenkomen dat de huurovereenkomst, in afwijking van
artikel 271, eerste lid, tweede, derde en vijfde volzin, van Boek 7 van het
Burgerlijk Wetboek, wordt verlengd met een maand, met twee maanden
of met drie maanden doch niet tot een later datum dan 1 september 2020. 

Artikel 6
1. De verhuurder informeert de huurder tegelijk met het informeren
over de dag waarop de huur verstrijkt als bedoeld in artikel 271, eerste lid,
tweede zin, van Boek 7 van het Burgerlijk Wetboek schriftelijk over de
mogelijkheden op grond van deze wet.
2. Indien een huurovereenkomst als bedoeld in artikel 249, tweede lid,
van Boek 7 van het Burgerlijk Wetboek is verlengd met toepassing van
deze wet vangt de termijn, bedoeld in dat lid aan op het tijdstip waarop de
verlengde huurovereenkomst eindigt.
Artikel 7
1. Bij algemene maatregel van bestuur kan eenmalig in de artikelen 2,
eerste lid, 3, 5 en 9, tweede lid, «1 september 2020» worden vervangen
door «1 oktober 2020», «1 november 2020» of «1 december 2020».
2. Indien uitvoering is gegeven aan het eerste lid:
a. kunnen huurovereenkomsten die overeenkomstig de artikelen 2, 3, 4
of 5 zijn verlengd, nogmaals worden verlengd overeenkomstig het
bepaalde in de artikelen 2, 3 en 4 en
b. is in afwijking van artikel 1 deze wet voorts van toepassing op
huurovereenkomsten als bedoeld in artikel 271, eerste lid, tweede zin, van
Boek 7 van het Burgerlijk Wetboek, waarvan de bepaalde tijd verstrijkt na
30 juni 2020 en niet later dan twee maanden vóór de overeenkomstig het
eerste lid bepaalde vervaldatum van deze wet.
Artikel 8
1. In afwijking van artikel 2, tweede lid, wordt, indien de verhuurder de
huurder vóór de datum van inwerkingtreding van deze wet schriftelijk
heeft geïnformeerd over de dag waarop de huur verstrijkt, het in dat lid
bedoelde verzoek gedaan binnen een week na de datum van inwerkingtreding van deze wet.
2. Indien uitvoering is gegeven aan artikel 7, eerste lid, wordt in
afwijking van artikel 2, tweede lid, indien de verhuurder de huurder vóór
1 juni 2020 schriftelijk heeft geïnformeerd over de dag waarop de huur
verstrijkt en die huur verstrijkt na 30 juni 2020, het in artikel 2, tweede lid
bedoelde verzoek gedaan voor 9 juli 2020.
Artikel 9
1. Deze wet treedt in werking met ingang van de dag na de datum van
uitgifte van het Staatsblad waarin zij wordt geplaatst en werkt terug tot en
met 1 april 2020, met uitzondering van artikel 6, eerste lid.
2. Deze wet vervalt met ingang van 1 september 2020.
Artikel 10
Deze wet wordt aangehaald als: Tijdelijke wet verlenging tijdelijke
huurovereenkomsten.

Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 22 april 2020
Willem-Alexander
De Minister van Binnenlandse Zaken en Koninkrijksrelaties,
K.H. Ollongren
De Minister voor Rechtsbescherming,
S. Dekker
Uitgegeven de vierentwintigste april 2020
De Minister van Justitie en Veiligheid,
F.B.J. Grapperhaus