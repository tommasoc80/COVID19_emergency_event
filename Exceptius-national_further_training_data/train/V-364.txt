LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ 

2020 m.  kovo 13 d. Nr. V-364  
Vilnius

Vykdydamas 2020 m. kovo 12 d. Lietuvos Respublikos Vyriausybės pasitarimo protokolą Nr. 12 „Dėl viruso COVID-19“, vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas ir siekdamas tinkamai valdyti Lietuvos Respublikos valstybės lygio ekstremaliosios situacijos visoje šalyje dėl covid-19 ligos (koronaviruso infekcijos) plitimo grėsmes, n u s p r e n d ž i u:
1.	Leisti SPA, sveikatingumo centrams, sanatorijoms, poilsio centrams atlikti tik individualias procedūras ir/ar organizuoti tik individualius užsiėmimus.
2.	Prie įėjimo į SPA, sveikatingumo centrus, sanatorijas, poilsio centrus paskelbti informaciją, atkreipiančią dėmesį į lankytojų asmens higienos laikymąsi (rankų higiena, kosėjimo, čiaudėjimo etiketas).
3.	Užtikrinti galimybę dažniau nei įprastai valyti dažniausiai liečiamus paviršius (durų rankenas, turėklus, inventorių, ir t.t. ) ne tik drėgnu būdu, bet naudoti specialias dezinfekcines medžiagas. Paviršių dezinfekcijai naudoti 0,1 proc. natrio hipochlorito tirpalą.
4.	Uždrausti:
4.1. SPA, sveikatingumo centruose, sanatorijose, poilsio centruose dirbti darbuotojams, atvykusiems/parvykusiems iš rizikingų šalių, kurių sąrašas skelbiamas Sveikatos apsaugos ministerijos interneto puslapyje http://sam.lrv.lt/lt/koronavirusas, kuriems privaloma 14 dienų izoliacija;
4.2. asmenims, atvykusiems/parvykusiems iš rizikingų šalių, kurių sąrašas skelbiamas Sveikatos apsaugos ministerijos interneto puslapyje http://sam.lrv.lt/lt/koronavirusas, kuriems privaloma 14 dienų izoliacija, lankytis SPA, sveikatingumo centruose, sanatorijose, poilsio centruose.


Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
