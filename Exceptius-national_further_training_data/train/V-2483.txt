


LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL LIETUVOS RESPUBLIKOS SVEIKATOS APSAUGOS MINISTRO 2020 M. BALANDŽIO 30 D. ĮSAKYMO NR. V-1057 „DĖL ASMENS SVEIKATOS PRIEŽIŪROS ĮSTAIGŲ IŠLAIDŲ DARBO UŽMOKESČIO PADIDINIMUI DĖL COVID-19 LIGOS (KORONAVIRUSO INFEKCIJOS) KOMPENSAVIMO PRIVALOMOJO SVEIKATOS DRAUDIMO FONDO LĖŠOMIS TVARKOS APRAŠO PATVIRTINIMO“ PAKEITIMO

2020 m. lapkričio 5 d. Nr. V-2483
Vilnius


1. P a k e i č i u Asmens sveikatos priežiūros įstaigų išlaidų darbo užmokesčio padidinimui dėl COVID-19 ligos (koronaviruso infekcijos) kompensavimo Privalomojo sveikatos draudimo fondo lėšomis tvarkos aprašą, patvirtintą Lietuvos Respublikos sveikatos apsaugos ministro 2020 m. balandžio 30 d. įsakymu Nr. V-1057 „Dėl Asmens sveikatos priežiūros įstaigų išlaidų darbo užmokesčio padidinimui dėl COVID-19 ligos (koronaviruso infekcijos) kompensavimo Privalomojo sveikatos draudimo fondo lėšomis tvarkos aprašo patvirtinimo“, ir jį išdėstau nauja redakcija (pridedama).
2. N u s t a t a u, kad šio įsakymo 1 punktu nauja redakcija išdėstytas tvarkos aprašas  taikomas asmens sveikatos priežiūros įstaigų išlaidų darbo užmokesčiui didinti dėl COVID-19 ligos (koronaviruso infekcijos) kompensavimui Privalomojo sveikatos draudimo fondo lėšomis, kurios patirtos nuo 2020 m. lapkričio 1 d. 



Sveikatos apsaugos ministras	Aurelijus Veryga

PATVIRTINTA
Lietuvos Respublikos sveikatos apsaugos
ministro 2020 m. balandžio 30 d. įsakymu 
Nr. V-1057
(Lietuvos Respublikos sveikatos apsaugos 
ministro 2020 m. lapkričio 5 d. 
įsakymo Nr. V-2483 redakcija)


ASMENS SVEIKATOS PRIEŽIŪROS ĮSTAIGŲ IŠLAIDŲ DARBO UŽMOKESČIO PADIDINIMUI DĖL COVID-19 LIGOS (KORONAVIRUSO INFEKCIJOS) KOMPENSAVIMO PRIVALOMOJO SVEIKATOS DRAUDIMO FONDO LĖŠOMIS TVARKOS APRAŠAS

I SKYRIUS
BENDROSIOS NUOSTATOS

1. Asmens sveikatos priežiūros įstaigų išlaidų darbo užmokesčio padidinimui dėl COVID-19 ligos (koronaviruso infekcijos) kompensavimo Privalomojo sveikatos draudimo fondo biudžeto lėšomis tvarkos aprašas (toliau – Aprašas) nustato Lietuvos nacionalinei sveikatos sistemai priklausančių sveikatos priežiūros įstaigų, sudariusių sutartis su teritorinėmis ligonių kasomis (toliau – TLK) dėl paslaugų apmokėjimo Privalomojo sveikatos draudimo fondo (toliau – PSDF) biudžeto lėšomis (toliau – ASPĮ), patirtų išlaidų, susijusių su šių įstaigų darbuotojų, organizuojančių ir (ar) teikiančių sveikatos priežiūros paslaugas COVID-19 liga (koronaviruso infekcija) (toliau – COVID-19) sergantiems pacientams ar vykdančių epidemijų profilaktikos priemones COVID-19 židiniuose, darbo užmokesčio padidinimu pagal Lietuvos Respublikos žmonių užkrečiamųjų ligų profilaktikos ir kontrolės įstatymo 321 straipsnio 1 dalį (toliau – išlaidos darbo užmokesčiui), apmokėjimo PSDF lėšomis tvarką. 
2. Laikoma, kad darbuotojas karantino metu (nuo karantino visoje Lietuvos Respublikos teritorijoje, kelių savivaldybių ar vienos savivaldybės teritorijoje paskelbimo mėnesio pradžios iki karantino galiojimo mėnesio pabaigos) organizuoja ir (ar) teikia sveikatos priežiūros paslaugas COVID-19 sergantiems pacientams ar vykdo epidemijų profilaktikos priemones COVID-19 židiniuose, jei jis dirba ASPĮ ir atitinka bent vieną iš žemiau nurodytuose papunkčiuose išvardintų sąlygų:
2.1. dirba ASPĮ infekcinių ligų ar kitame padalinyje, kuriame gydomi pacientai, kuriems patvirtintas COVID-19, ir sveikatos priežiūros paslaugas pacientams teikia tiesioginio kontakto su pacientu sąlygomis ir ne nuotoliniu būdu (toliau – tiesiogiai (ne nuotoliniu būdu)); 
2.2. dirba ASPĮ padalinyje, teikiančiame greitosios medicinos pagalbos paslaugas, stacionarines paslaugas teikiančių ASPĮ skubiosios pagalbos padalinyje, ASPĮ karščiavimo klinikoje ar mobiliajame punkte ir sveikatos priežiūros paslaugas pacientams teikia tiesiogiai (ne nuotoliniu būdu);
2.3. dirba bet kuriame ASPĮ padalinyje, kuriame per ataskaitinį kalendorinį mėnesį (toliau – ataskaitinis laikotarpis) turėjo tiesioginį (ne nuotoliniu būdu) kontaktą su pacientu, kuriam patvirtintas COVID-19;
2.4. dirba ASPĮ padalinyje, kuriame tiesiogiai (turint sąlytį su žmogaus kūno skysčiais ar tokio kontakto pavojaus sąlygomis) atlieka laboratorinius COVID-19 nustatymo tyrimus;
2.5. pasitelktas teikti ambulatorines sveikatos priežiūros paslaugas įstaigoje, kuri teikia socialinę globą (toliau – globos įstaiga), joje esantiems paslaugų gavėjams ir ataskaitiniu laikotarpiu turėjo tiesioginį (ne nuotoliniu būdu) kontaktą su globos įstaigos paslaugų gavėju, kuriam patvirtintas COVID-19; 
2.6. vykdo ASPĮ patalpų, aplinkos daiktų ir paviršių valymą bei dezinfekciją, ir šios funkcijos tiesiogiai (turint sąlytį su žmogaus kūno skysčiais ar tokio kontakto pavojaus sąlygomis) vykdomos Aprašo 2.4 papunktyje nurodytame padalinyje arba ASPĮ padaliniuose, kuriuose ataskaitiniu laikotarpiu buvo gydytas bent vienas pacientas, kuriam patvirtintas COVID-19; 
2.7. pasitelktas sveikatos priežiūros paslaugas teikti Aprašo 2.1–2.5 papunkčiuose nurodytuose tos pačios ar kitų ASPĮ padaliniuose, ir sveikatos priežiūros paslaugas ataskaitiniu laikotarpiu pacientams, kuriems patvirtintas COVID-19, teikia tiesiogiai (ne nuotoliniu būdu);
2.8. organizuoja Aprašo 2.1–2.6 papunkčiuose nurodytų paslaugų teikimą ASPĮ ir (ar) atitinkamo regiono ASPĮ ir šiose ASPĮ per ataskaitinį laikotarpį turėjo tiesioginį (ne nuotoliniu būdu) kontaktą su pacientu, kuriam patvirtintas COVID-19, ar jo kūno skysčiais. 

II SKYRIUS
IŠLAIDŲ APMOKĖJIMO TVARKA

3. ASPĮ, kurioje dirbo Aprašo 2 punkte numatytas sąlygas atitinkantis darbuotojas, iki einamojo mėnesio 10 dienos TLK, kurios veiklos zonoje yra ASPĮ buveinė, pateikia prašymą kompensuoti praėjusio kalendorinio mėnesio išlaidos darbo užmokesčio padidinimui PSDF lėšomis (toliau – prašymas), laisvos formos rašytinį įstaigos vadovo pagrindimą apie darbuotojų veiklos atitiktį Aprašo 2 punkte nurodytoms sąlygoms ir Valstybinės ligonių kasos prie Sveikatos apsaugos ministerijos (toliau – VLK) direktoriaus įsakymu nustatytos formos lėšų paraišką.
4. TLK per 3 darbo dienas nuo prašymo ir lėšų paraiškos gavimo dienos patikrina, ar:
4.1. ASPĮ pateikti dokumentai atitinka 3 punkte nurodytus reikalavimus;
4.2. ASPĮ (ar atitinkamame ASPĮ padalinyje) ataskaitiniu laikotarpiu gydytas bent vienas pacientas, kuriam patvirtintas COVID-19; 
4.3. ASPĮ pateiktų dokumentų duomenimis, ASPĮ darbuotojai atitinka bent vieną Aprašo 2 punkte numatytų sąlygų.
5. TLK, vadovaudamasi Aprašo 4 punktu patikrinusi ir nustačiusi, kad pateiktos kompensuoti išlaidos darbo užmokesčiui neatitinka Aprašo nuostatų, prašymą ir lėšų paraišką nedelsiant (ne vėliau nei per 2 darbo dienas nuo neatitikimo nustatymo dienos) grąžina ASPĮ. ASPĮ patikslintus prašymą ir lėšų paraišką pateikia TLK ne vėliau kaip per 3 darbo dienas nuo jų grąžinimo ASPĮ dienos. TLK turi teisę ASPĮ prašyti per 1 darbo dieną pateikti papildomus teisę į darbo užmokesčio padidinimo išlaidų kompensavimą PSDF lėšomis pagrindžiančius dokumentus. TLK, nustačiusi, kad ASPĮ nepateikė prašomų dokumentų arba pateikti dokumentai nepatvirtina teisės į darbo užmokesčio padidinimo išlaidų kompensavimą PSDF lėšomis, ASPĮ prašymo ir lėšų paraiškos nepriima. Jei ASPĮ dokumentai nepagrindžia teisės į dalies paraiškoje nurodytų darbo užmokesčio padidinimo išlaidų kompensavimą PSDF lėšomis, TLK netenkina ASPĮ prašymo šios darbo užmokesčio padidinimo išlaidų dalies atžvilgiu.
6. TLK, vadovaudamasi VLK direktoriaus 2014 m. spalio 28 d. įsakymu Nr. 1K-298 „Dėl Privalomojo sveikatos draudimo fondo biudžeto lėšų paraiškų formų patvirtinimo“, per 2 darbo dienas nuo ASPĮ prašymo ir lėšų paraiškos patikrinimo dienos kreipiasi į VLK dėl lėšų pervedimo, pateikdama suminę ASPĮ lėšų paraišką ir užpildytą VLK direktoriaus įsakymu nustatytos formos suvestinę ataskaitą, parengtą patikrintų ir priimtų ASPĮ prašymų ir lėšų paraiškų pagrindu.
7. VLK ne vėliau nei per 3 darbo dienas nuo teisės aktų, kuriais skiriamos PSDF lėšos išlaidoms darbo užmokesčiui kompensuoti priėmimo dienos, perveda lėšas TLK, o šios ne vėliau nei per 1 darbo dieną nuo lėšų gavimo – ASPĮ.
8. Išlaidos darbo užmokesčiui kompensuojamos pagal PSDF biudžeto išlaidų straipsnį „05 22 asmens sveikatos priežiūros įstaigų išlaidoms darbuotojams (padidintam darbo užmokesčiui ir nuo jo mokamiems darbdavio mokesčiams), organizuojantiems ir teikiantiems asmens sveikatos priežiūros paslaugas pacientams, sergantiems COVID-19 liga (koronaviruso infekcija), kompensuoti“.

III SKYRIUS
LĖŠŲ NAUDOJIMAS IR ATSAKOMYBĖ

9. ASPĮ pagal šį Aprašą lėšos gali būti skirtos tik Lietuvos Respublikos žmonių užkrečiamųjų ligų profilaktikos ir kontrolės įstatymo 321 straipsnio 1 dalyje nustatytais tikslais ir pagal TLK pateiktoje lėšų paraiškoje nurodytus duomenis. ASPĮ nepanaudotas lėšas ir nepagrįstai gautas lėšas privalo grąžinti į VLK sąskaitą ir apie tai raštu pranešti VLK.
10. ASPĮ vadovai konkretų Aprašo 2 punkte nurodytų darbuotojų darbo užmokesčio didinimo procentinį dydį 60 ir 100 procentų intervale nustato vadovaudamiesi Sveikatos priežiūros įstaigų darbuotojų darbo užmokesčio didinimo karantino metu tvarkos aprašu, patvirtintu Lietuvos Respublikos Vyriausybės 2020 m. balandžio 29 d. nutarimu Nr. 449 „Dėl Sveikatos priežiūros įstaigų darbuotojų darbo užmokesčio didinimo karantino metu tvarkos aprašo patvirtinimo“.
11. ASPĮ vadovas atsako už TLK teikiamų duomenų teisingumą ir lėšų naudojimą pagal paskirtį. 
______________
