Besluit van de Minister van Justitie en Veiligheid van 12 juni 2020, nr. 2928220, houdende wijziging volgorde selectieproces politie in verband met maatregelen rondom bestrijding van Covid-19
De Minister van Justitie en Veiligheid,

Gelet op de artikelen 7 en 11 van de Regeling aanstellingseisen politie 2002;

Besluit:

Artikel 1. Afwijking volgorde fysiek motorisch onderzoek en het psychologisch onderzoek
Op grond van artikel 7, vijfde lid, van de Regeling aanstellingseisen politie 2002 wordt afgeweken van de verplichting om voldoende te scoren op het fysiek motorisch onderzoek alvorens deel te mogen nemen aan het psychologisch onderzoek.

Artikel 2. Afwijking volgorde geneeskundig onderzoek en betrouwbaarheidsonderzoek
Op grond van artikel 11, vijfde lid, van de Regeling aanstellingseisen politie 2002 wordt afgeweken van de verplichting om de geneeskundige keuring te verrichten voorafgaand aan het onderzoek, bedoeld in artikel 8a van het Besluit algemene rechtspositie politie onderscheidenlijk artikel 4a van het Besluit rechtspositie vrijwillige politie, of het veiligheidsonderzoek, bedoeld in artikel 1, eerste lid, onder a, van de Wet op de veiligheidsonderzoeken.

Artikel 3. Inwerkingtreding
Dit besluit treedt in werking met ingang van de dag waarop de Regeling van de Minister van Justitie en Veiligheid van 12 juni 2020, houdende wijziging van de Regeling aanstellingseisen politie 2002 in verband met maatregelen rondom bestrijding van Covid-19 in werking treedt, werkt terug tot en met 1 maart 2020 en geldt tot nader order.

Dit besluit zal met de toelichting in de Staatscourant worden geplaatst.

De Minister van Justitie en Veiligheid,
F.B.J. Grapperhaus
TOELICHTINGAlgemeen
Vanwege de maatregelen rondom het coronavirus die op 12 maart 20201 door het kabinet bekend zijn gemaakt, is het momenteel niet mogelijk om het selectieproces zoals gewoonlijk uit te voeren. Er wordt op dit moment gewerkt aan een aangepast selectieproces met daarin zoveel mogelijk tests op afstand (taalvaardigheidsonderzoek, cognitieve capaciteitentest en psychologisch onderzoek). Dat is voor sommige onderzoeken, zoals bijvoorbeeld het fysiek motorisch onderzoek, niet mogelijk. In de Regeling aanstellingseisen politie 2002 is ten aanzien van de verschillende onderzoeken een volgorde bepaald. Om gedurende deze buitengewone omstandigheden geen onnodige vertraging in het selectieproces te laten ontstaan is het nodig om die volgorde tijdelijk los te laten. De Kamer is hierover bij brief van 3 april 2020 ge√Ønformeerd2.

Gelet op deze buitengewone omstandigheid heb ik, in overleg met de politie en de politievakorganisaties, op grond van artikel 7, vijfde lid, en artikel 11, vijfde lid, van de Regeling aanstellingseisen politie 2002 besloten om van de in die artikelen beschreven volgordes af te wijken teneinde onnodige vertraging in het selectieproces te voorkomen. De afwijking vindt plaats tot nader order. De reguliere volgordelijkheid in het selectieproces zal weer worden hervat zo snel de RIVM-richtlijnen dit toelaten. Het is thans niet te voorspellen wanneer dit het geval zal zijn. Vanzelfsprekend blijf ik doorlopend in contact met de politie en de politievakorganisaties over de relevante ontwikkelingen ten aanzien van het coronavirus.

De Minister van Justitie en Veiligheid,
F.B.J. Grapperhaus
1
Deze maatregelen tegen verspreiding van het coronavirus in Nederland zijn op 12 maart 2020 tijdens een persconferentie door de minister-president en de Minister voor Medische zorg, bekend gemaakt. https://www.rijksoverheid.nl/onderwerpen/coronavirus-covid-19/documenten/mediateksten/2020/03/12/persconferentie-minister-president-rutte-en-minister-bruins-naar-aanleiding-van-de-maatregelen-tegen-verspreiding-coronavirus-in-nederland

2
Kamerstukken II, 29 628, nr. 943