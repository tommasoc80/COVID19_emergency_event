Geachte voorzitter,

Gehoord hebbende het advies van het Outbreak Management Team van 9 en 16 november 2020 en het overleg van de Ministeriële Commissie COVID-19 van 17 november 2020, geef ik u, mede namens de minister van Justitie en Veiligheid, op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht.

De aanwijzing van 14 oktober 2020 blijft van kracht. De aanwijzingen van 4 november 2020 en 6 november 2020 vervallen met ingang van 18 november 23.59 uur en onderhavige aanvullende aanwijzing treedt op dat moment in werking.

Veilige afstand
Aan de uitzonderingen op het verbod op het niet in acht nemen van een onderlinge afstand van 1,5 meter in de publieke ruimte, inclusief vaartuigen en voertuigen, en in besloten plaatsen, met uitzondering van woningen, worden toegevoegd:
a. personen die een onderwijsactiviteit in het voortgezet onderwijs, beroepsonderwijs of hoger onderwijs verzorgen, dan wel daaraan deelnemen, voor zover deze werkzaamheden de onderwijsactiviteit niet op gepaste wijze kan worden uitgevoerd kunnen worden uitgevoerd met inachtneming van de veilige afstand en voor mits de beroepsmatige werkzaamheden, waartoe de betreffende leerlingen of studenten worden opgeleid niet op gepaste wijze kunnen worden uitgevoerd met inachtneming van de veilige afstand;
b. tussen zorgvrijwilligers, voor zover zij hun werkzaamheden niet op gepaste wijze kunnen uitoefenen met inachtneming van de veilige afstand, en degenen jegens wie zij hun werkzaamheden uitoefenen;
c. zorgbegeleiders of vaste mantelzorgers en de personen die zij begeleiden en de personen onderling.

Warenmarkten
Daar waar in de aanwijzing van 14 oktober wordt gesproken over markten, moet dat worden gelezen als warenmarkten. 

Voorwaarden organiseren van samenkomsten en contactberoepen
In de aanwijzing van 14 oktober 2020 zijn voorwaarden opgenomen voor het organiseren van samenkomsten die zijn gericht op verrichtingen van vermaak en congressen en beurzen in de publieke ruimte (incl. vaartuigen en voertuigen, met uitzondering van de woongedeelten) en in besloten plaatsen, met uitzondering van woningen. Ter verduidelijking blijft dit ook gelden voor samenkomsten in sportgelegenheden, sauna's en wellness en hotels. Voor contactberoepen geldt dat personen hebben gereserveerd en een voorafgaande verificatie van hun gezondheid plaatsvindt.

Sluiting eet- en drinkgelegenheden
Aan de uitzonderingen op de sluiting van eet- en drinkgelegenheden van een inrichting waarin een eet- en drinkgelegenheid zich bevindt en die meerdere functies heeft, worden toegevoegd:
a. eet- een drinkgelegenheden van uitvaartcentra, of van een andere locatie waar de uitvaartplechtigheid plaatsvindt;
b. eet- en drinkgelegenheden in zorginstellingen voor patiënten en bezoekers van patiënten;
c. eet- en drinkgelegenheden binnen een locatie waar besloten en georganiseerde dagbesteding plaatsvindt voor kwetsbare groepen.
Daarnaast wordt uitzondering voor hotels voor hotelgasten verduidelijkt dat de uitzondering alleen geldt voor hotelgasten die er daadwerkelijk overnachten.

Tevens wordt verduidelijkt dat voor de afhaalfunctie van pret- en dierenparken geldt dat het afgehaalde genuttigd kan worden op de locatie in de buitenlucht.

Uitvaarten
Voor uitvaarten mogen in totaal maximaal 100 personen aanwezig zijn. Deze uitzondering geldt voor zowel de beperking van samenkomsten als het groepsvormingsverbod.

Verbod in groepsverband zingen en schreeuwen
In de publieke ruimte (incl. vaartuigen en voertuigen) en in besloten plaatsen, met uitzondering van woningen, of een daarbij behorend, erf is het verboden om in groepsverband te zingen of schreeuwen. Dit verbod geldt niet voor professionele zangers in groepsverband, kinderen tot 13 jaar, zang als onderdeel van belijdenis van godsdienst of levensovertuiging en betogingen en vergaderingen als bedoeld in de Wet openbare manifestaties, voor zover zij daarbij de richtlijnen van het RIVM opvolgen.

Groepsvorming openbare plaats
Aan de uitzonderingen op het verbod om op een openbare plaats of een plaats in de buitenlucht, met uitzondering van het erf behorend bij de woning, zich op te houden in groepsverband met meer dan vier personen, worden toegevoegd:
a. een bijeenkomst die plaatsvindt onder verantwoordelijkheid van een rechter of een officier van justitie in de uitoefening van zijn ambt of die dient ter behandeling van een bezwaar of administratief beroep;
b. voor een opsporingsambtenaar, toezichthouder, beveiligingsmedewerker, zorgverlener, geestelijke bedienaar of persoon die werkzaam is bij een justitiële inrichting of in de vitale asielketen, bij de politie, de brandweer, de krijgsmacht of in de kinderopvang of die eerste hulp biedt bij een het leven of de gezondheid bedreigende situatie, alsmede degenen jegens wie deze persoon zijn taak uitoefent;
c. personen die deelnemen aan georganiseerde jeugdactiviteiten voor personen tot en met 17 jaar. 

Als u problemen ervaart bij de uitvoering van deze aanwijzing, verzoek ik u contact op te nemen met het LOT-C of uw contactpersoon bij de projectdirectie covid-19.

Hoogachtend,
de minister van Volksgezondheid,
Welzijn en Sport,

Hugo de Jonge