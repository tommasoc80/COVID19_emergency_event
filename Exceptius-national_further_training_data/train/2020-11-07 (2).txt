BEK nr 1577 af 07/11/2020
Bekendtgørelse om begrænsninger for kollektiv trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner

I medfør af § 12 a og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med transportministeren, fastsættes:

§ 1. For at forebygge og inddæmme udbredelsen af covid-19 gælder følgende begrænsninger for kollektiv trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner:

1) I busser, der kører rutekørsel, og i flex- og plustur må der alene medtages passagerer, der foretager rejser internt i en af kommunerne, jf. dog stk. 2 og 3 samt § 3.

2) Turist- og fjernbuskørsel ind og ud af de nævnte kommuner er ikke tilladt.

3) På færger må der alene medtages passagerer, der foretager rejser internt i en af kommunerne, passagerer, der varetager samfundskritiske funktioner, jf. § 4, eller af sundhedsmæssige årsager er nødsaget til at rejse ind og ud af en af kommunerne, eller passagerer, der anvender de nævnte kommuner som transit for at rejse til og fra andre dele af Rigsfællesskabet.

Stk. 2. Uanset stk. 1, nr. 1, må skoleelever og studerende med gyldigt studiekort til uddannelsesinstitutioner, der ikke er suspenderet for fremmøde, foretage rejser ind og ud af kommunerne i busser, der kører rutekørsel, og i skolebusser.

Stk. 3. Uanset stk. 1, nr. 1, kan Nordjyllands Trafikselskab vælge at oprette særlige busruter for at tilbyde studerende med gyldigt studiekort transport til og fra uddannelsesinstitutioner, der ikke er suspenderet for fremmøde.

§ 2. Togtrafik kan opretholdes i Hjørring, Frederikshavn, Brønderslev og Thisted kommuner, således at der alene må medtages passagerer, der foretager rejser internt i en af kommunerne.

§ 3. Uanset § 1, stk. 1, nr. 1, kan Nordjyllands Trafikselskab på vegne af kommunerne beliggende inden for trafikselskabets geografiske område i nødvendigt omfang tilbyde personer, der varetager samfundskritiske funktioner, jf. § 4, mulighed for at benytte flextur fra den pågældende medarbejders bopæl til dennes arbejdsplads og retur, såfremt en eller begge adresser er beliggende i Hjørring, Frederikshavn, Brønderslev, Jammerbugt, Vesthimmerland, Thisted eller Læsø kommune.

Stk. 2. Uanset § 1, stk. 1, nr. 1, kan Nordjyllands Trafikselskab på vegne af kommunerne beliggende inden for trafikselskabets geografiske område i nødvendigt omfang tilbyde personer, der skal til behandling eller lignende i sundheds- eller socialsektoren, mulighed for at benytte flextur fra den pågældende persons bopæl til behandlingsstedet eller lignende og retur, såfremt en eller begge adresser er beliggende i Hjørring, Frederikshavn, Brønderslev, Jammerbugt, Vesthimmerland, Thisted eller Læsø kommune. Ved bestilling af flextur skal trafikselskabet sikre sig, at flexturen er til en adresse på et behandlingssted eller lignende.

§ 4. Ved personer, der varetager samfundskritiske funktioner, forstås i § 1, stk. 1, nr. 3, og § 3, stk. 1, bl.a. personale ansat i sundheds- og plejesektoren (undtaget kosmetisk behandling m.v.), ældreplejen, børne- og undervisningssektoren, politiet, kriminalforsorgen, forsvarets myndigheder, beredskabet, kødkontrollen, inden for området for socialt udsatte, til pelsning og aflivning af mink og til opretholdelse af den nødvendige forsyningsvirksomhed, herunder fødevareforsyningen, dagligvaremarkedet, apotekervæsen, energi, vand, affaldshåndtering, tele- og IT-infrastruktur samt finansiel infrastruktur m.v.

§ 5. Med bøde straffes trafikselskaber, busselskaber med tilladelse i henhold til busloven, færgeselskaber og jernbanevirksomheder, der udfører trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner, og som overtræder §§ 1 og 2.

Stk. 2. Med bøde straffes den, der ikke forlader transportmidlet efter at være blevet bortvist i forbindelse med den håndhævelse, som transportvirksomheder, jf. stk. 1, foretager af §§ 1 og 2.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapital 5.

§ 6. Bekendtgørelsen træder i kraft den 9. november 2020.

Stk. 2. Bekendtgørelsen ophæves den 4. december 2020.

Sundheds- og Ældreministeriet, den 7. november 2020

Magnus Heunicke