Dokument podpisany przez Krzysztof Madej Data: 2020.03.13 16:12:13 CET
DZIENNIK USTAW
RZECZYPOSPOLITEJ POLSKIEJ
Warszawa, dnia 13 marca 2020 r.
Poz. 427
ROZPORZĄDZENIE MINISTRA SPRAWIEDLIWOŚCI
z dnia 12 marca 2020 r.
w sprawie czasowego ograniczenia funkcjonowania uczelni nadzorowanej przez Ministra Sprawiedliwości z powodu zapobiegania zakażeniu wirusem SARS-CoV-2
Na podstawie art. 433a ustawy z dnia 20 lipca 2018 r. − Prawo o szkolnictwie wyższym i nauce (Dz. U. z 2020 r. poz. 85 i 374) zarządza się, co następuje:
§ 1. 1. W okresie od dnia 14 marca 2020 r. do dnia 13 kwietnia 2020 r. na obszarze kraju ogranicza się funkcjonowanie uczelni nadzorowanej przez Ministra Sprawiedliwości przez zawieszenie kształcenia: 1) na studiach; 2) na studiach podyplomowych; 3) w innych formach.
2. W okresie zawieszenia kształcenia zajęcia mogą być realizowane z wykorzystaniem metod i technik kształcenia na odległość, niezależnie od tego, czy zostało to przewidziane w programie tego kształcenia.
§ 2. W przypadku prowadzenia kształcenia na studiach zgodnie z § 1 ust. 2 nie stosuje się ograniczeń w zakresie liczby punktów ECTS, jaka może być uzyskana w ramach kształcenia z wykorzystaniem metod i technik kształcenia na odległość, określonych w programach studiów.
§ 3. Rozporządzenie wchodzi w życie z dniem ogłoszenia.
Minister Sprawiedliwości: Z. Ziobro

