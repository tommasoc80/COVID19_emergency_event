
VALSTYBINĖS MOKESČIŲ INSPEKCIJOS  PRIE LIETUVOS RESPUBLIKOS FINANSŲ MINISTERIJOS  VIRŠININKAS

ĮSAKYMAS
DĖL VALSTYBINĖS MOKESČIŲ INSPEKCIJOS 
PRIE LIETUVOS RESPUBLIKOS FINANSŲ MINISTERIJOS 
VIRŠININKo 2020 m. kovo 26 d. įsakymo NR. VA-27 „dėl pagalbos priemonių mokesčių mokėtojams, paveiktiems koronaviruso 
(covid-19) SUKELTŲ NEIGIAMŲ PASEKMIŲ“ pakeitimo 

2020 m. balandžio 28 d. Nr. VA-33
Vilnius


P a k e i č i u Valstybinės mokesčių inspekcijos prie Lietuvos Respublikos finansų ministerijos viršininko 2020 m. kovo 26 d. įsakymą Nr. VA-27 „Dėl pagalbos priemonių mokesčių mokėtojams, paveiktiems koronaviruso (COVID-19) sukeltų neigiamų pasekmių“ ir jį išdėstau nauja redakcija:

„VALSTYBINĖS MOKESČIŲ INSPEKCIJOS
PRIE LIETUVOS RESPUBLIKOS FINANSŲ MINISTERIJOS
VIRŠININKAS

ĮSAKYMAS
DĖL PAGALBOS PRIEMONIŲ MOKESČIŲ MOKĖTOJAMS, PAVEIKTIEMS KORONAVIRUSO (COVID-19) SUKELTŲ NEIGIAMŲ PASEKMIŲ

Vadovaudamasi Lietuvos Respublikos mokesčių administravimo įstatymo 88 ir 110 straipsniais, Valstybinės mokesčių inspekcijos prie Lietuvos Respublikos finansų ministerijos nuostatų, patvirtintų Lietuvos Respublikos finansų ministro 1997 m. liepos 29 d. įsakymu Nr. 110 „Dėl Valstybinės mokesčių inspekcijos prie Lietuvos Respublikos finansų ministerijos nuostatų patvirtinimo“, 18.11 papunkčiu, Ekonomikos skatinimo ir koronaviruso (COVID–19) plitimo sukeltų pasekmių mažinimo priemonių planu, patvirtintu Lietuvos Respublikos Vyriausybės 2020 m. kovo 16 d. protokoliniu sprendimu Nr. 14, Lietuvos Respublikos Vyriausybės 2020 m. kovo 14 d. nutarimu Nr. 207 „Dėl karantino Lietuvos Respublikos teritorijoje paskelbimo“ ir siekdama valstybės lygio ekstremaliosios situacijos visoje šalyje dėl naujojo koronaviruso (COVID-19) plitimo grėsmės, paskelbtos Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, galiojimo laikotarpiu padėti verslui išsaugoti likvidumą:
1.	N u r o d a u Valstybinės mokesčių inspekcijos valstybės tarnautojams ir darbuotojams, dirbantiems pagal darbo sutartį:
1.1. laikotarpiu nuo 2020 m. kovo 16 d. (karantino paskelbimo) iki ekstremaliosios situacijos pabaigos ir dar du mėnesius po ekstremaliosios situacijos pabaigos priimti ir nagrinėti juridinių asmenų, kurie automatiškai įtraukti į Valstybinės mokesčių inspekcijos prie Lietuvos Respublikos finansų ministerijos (toliau – VMI prie FM) viešai skelbiamą sąrašą „Juridiniai asmenys, kuriems be pateikto prašymo taikomos mokestinės pagalbos priemonės dėl COVID-19“, taip pat fizinių asmenų, vykdančių  veiklą, viešai skelbiamą individualių veiklų, vykdomų pagal individualios veiklos pažymą arba verslo liudijimus, kurių vykdymui nustatyti draudimai / apribojimai (toliau - Veiklų sąrašai), mokesčių mokėtojų ar jų vykdomų veiklų, neįtrauktų į nurodytus sąrašus, tačiau taip pat patyrusių neigiamas pasekmes dėl koronaviruso (COVID-19) paplitimo (toliau - neigiamą poveikį patyrę mokesčių mokėtojai), prašymus sudaryti mokestinės paskolos sutartį (toliau - MPS) ar pakeisti jau sudarytos MPS sąlygas, privalomai neteikiant papildomų dokumentų, nurodytų Prašymo atidėti arba išdėstyti mokestinės nepriemokos sumokėjimą, sudarant mokestinės paskolos sutartį, reikalavimų apraše, patvirtintame Valstybinės mokesčių inspekcijos prie Lietuvos Respublikos finansų ministerijos viršininko 2001 m. spalio 3 d. įsakymu Nr. 236 „Dėl Mokestinės paskolos sutarties ir Fizinių asmenų anketos formų bei Prašymo atidėti arba išdėstyti mokestinės nepriemokos sumokėjimą, sudarant mokestinės paskolos sutartį, reikalavimų aprašo patvirtinimo“, tačiau taikant pasirinktą (pagal nusimatytus vertinimo kriterijus) teikiamų prašymų pagrįstumo kontrolę, t. y. pareikalaujant mokesčių mokėtojo pateikti papildomą informaciją / duomenis, kurie pagrindžia prašyme pateiktą informaciją ir patirtas neigiamas pasekmes dėl koronaviruso (COVID-19) paplitimo;
1.2. laikotarpiu nuo 2020 m. kovo 16 d. (karantino paskelbimo) iki ekstremaliosios situacijos pabaigos ir dar du mėnesius po ekstremaliosios situacijos pabaigos neigiamą poveikį patyrusių mokesčių mokėtojų pateiktiems prašymams ir jų pagrindu sudarytoms ar pakeistoms MPS netaikyti palūkanų visą mokestinės nepriemokos atidėjimo / išdėstymo laikotarpį;
1.3. galiojančioms MPS, kurios sudarytos iki kovo 16 d. (karantino paskelbimo) su neigiamą poveikį patyrusiais mokesčių mokėtojais netaikyti palūkanų nuo 2020 m. kovo 16 d. (karantino paskelbimo) iki ekstremalios situacijos pabaigos ir dar du mėnesius po ekstremaliosios situacijos pabaigos. 
2.	Nustatau, kad: 
2.1. iki tol, kol šalyje bus atšaukta ekstremalioji situacija ir dar du mėnesius po ekstremaliosios situacijos pabaigos, neigiamą poveikį patyrusių mokesčių mokėtojų, įtrauktų į šio įsakymo 1.1 papunktyje nurodytus sąrašus, nepriemokoms nuo 2020 m. kovo 16 d. (karantino paskelbimo) nauji išieškojimo veiksmai neinicijuojami. Kitų mokesčių mokėtojų, taip pat patyrusių neigiamų pasekmių dėl koronaviruso (COVID-19) paplitimo, nepriemokoms nauji išieškojimo veiksmai neinicijuojami pagal jų atskirą prašymą;
2.2. jei iki 2020 m. kovo 15 d. (karantino paskelbimo) nepriemokų išieškojimo veiksmai jau vykdomi ir mokesčių mokėtojai yra patyrę neigiamų pasekmių dėl koronaviruso (COVID-19) paplitimo, mokestinės nepriemokos išieškojimo veiksmai stabdomi pagal atskirą neigiamą poveikį patyrusio mokesčių mokėtojo prašymą;
2.3. neigiamą poveikį patyrę mokesčių mokėtojai atleidžiami nuo delspinigių, skaičiuojamų už laikotarpį nuo 2020 m. kovo 16 d. (karantino paskelbimo) iki kol šalyje bus atšaukta ekstremalioji situacija ir dar du mėnesius po ekstremaliosios situacijos pabaigos;
2.4. laikotarpiu nuo 2020 m. kovo 16 d. (karantino paskelbimo) iki ekstremaliosios situacijos pabaigos ir dar du mėnesius po ekstremaliosios situacijos pabaigos neigiamą poveikį patyrę mokesčių mokėtojai nebus laikomi skolingi valstybės ir savivaldybės biudžetams bei fondams, jeigu mokestinė nepriemoka susidarė ne anksčiau kaip iki 2020 m. kovo 16 d. Ši nuostata netaikoma likviduojamiems arba siūlomiems likviduoti, bankrutuojantiems / restruktūrizuojamiems mokesčių mokėtojams; 
2.5. patenkinus mokesčių mokėtojų, kurie patyrė neigiamas pasekmes dėl koronaviruso (COVID-19) paplitimo, ir kurie nebuvo įtraukti į šio įsakymo 1.1 papunktyje nurodytus sąrašus, prašymą, jiems taikomos šiame įsakyme nurodytos mokestinės pagalbos priemonės ir juridiniai asmenys įtraukiami į viešai skelbiamą sąrašą „Juridiniai asmenys, kuriems pagal pateiktą prašymą taikomos mokestinės pagalbos priemonės dėl COVID-19“; 
2.6. gyventojams, nevykdantiems veiklos, taip pat taikomos šio įsakymo nuostatos;
2.7. šio įsakymo nuostatos netaikomos administruojant baudas už administracinius nusižengimus.“ 



Viršininkė										         Edita Janušienė
