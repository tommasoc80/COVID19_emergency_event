




Lietuvos Respublikos Vyriausybė

nutarimas
DĖL EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ PRIEMONĖS „TURGAVIETĖS MOKESČIO KOMPENSACIJA“ PASKIRSTYMO IR NAUDOJIMO TVARKOS APRAŠO PATVIRTINIMO

2020 liepos 8 d. Nr. 789
Vilnius

Atsižvelgdama į Lietuvos Respublikos Vyriausybės 2020 m. vasario 26 d. nutarimą Nr. 152 „Dėl valstybės lygio ekstremaliosios situacijos paskelbimo“ ir Lietuvos Respublikos Vyriausybės 2020 m. balandžio 22 d. nutarimo Nr. 412 „Dėl lėšų skyrimo“ 1.1 papunktį, Lietuvos Respublikos Vyriausybė nutaria:
Patvirtinti Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Turgavietės mokesčio kompensacija“ paskirstymo ir naudojimo tvarkos aprašą (pridedama).



Ministras Pirmininkas	Saulius Skvernelis



Ekonomikos ir inovacijų ministras	Rimantas Sinkevičius


PATVIRTINTA Lietuvos Respublikos Vyriausybės 2020 liepos 8 d. nutarimu Nr. 789  

EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ PRIEMONĖS „TURGAVIETĖS MOKESČIO KOMPENSACIJA“ PASKIRSTYMO IR NAUDOJIMO TVARKOS APRAŠAS

I SKYRIUS
BENDROSIOS NUOSTATOS

1.	Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Turgavietės mokesčio kompensacija“ paskirstymo ir naudojimo tvarkos aprašas (toliau – Aprašas) nustato reikalavimus, pagal kuriuos skiriama turgavietės mokesčio kompensacija (toliau – kompensacija) pagal priemonę „Turgavietės mokesčio kompensacija“ (toliau – Priemonė), reikalavimus turgavietės prekeiviams, siekiantiems gauti kompensaciją, administravimo procedūras, finansavimo reikalavimus, taip pat institucijas, dalyvaujančias Priemonės įgyvendinimo procese. 
2.	Aprašas yra parengtas, atsižvelgiant į:
2.1.	2013 m. gruodžio 18 d. Komisijos reglamentą (ES) Nr. 1407/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai (toliau – de minimis reglamentas);
2.2.	2013 m. gruodžio 18 d. Komisijos reglamentą (ES) Nr. 1408/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žemės ūkio sektoriuje su visais pakeitimais (toliau – de minimis pagalbos žemės ūkio sektoriuje reglamentas);
2.3.	2014 m. birželio 27 d. Komisijos reglamentą (ES) Nr. 717/2014 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žuvininkystės ir akvakultūros sektoriuje (toliau – de minimis pagalbos žuvininkystės ir akvakultūros sektoriuje reglamentas);
2.4.	Lietuvos Respublikos Vyriausybės 2020 m. balandžio 22 d. nutarimo Nr. 412 „Dėl lėšų skyrimo“ 1.1 papunktį (toliau – Nutarimas dėl lėšų skyrimo);
2.5.	Lietuvos Respublikos Vyriausybės 2020 m. vasario 26 d. nutarimą Nr. 152 „Dėl valstybės lygio ekstremaliosios situacijos paskelbimo“.
3.	Apraše vartojamos sąvokos:
3.1.	Nuo koronaviruso (COVID-19) nukentėjęs turgavietės prekiautojas – turgavietės prekiautojas, vykdantis veiklą, kuri įtraukta į Neigiamą poveikį dėl COVID-19 patyrusių individualių veiklų su pažyma sąrašą ir Neigiamą poveikį dėl COVID-19 patyrusių vykdomų įsigijus verslo liudijimą sąrašą, sudaromus pagal Valstybinės mokesčių inspekcijos prie Lietuvos Respublikos finansų ministerijos viršininko nustatytą tvarką.
3.2.	Turgavietės prekiautojo sąskaita – turgavietės prekiautojo Lietuvos Respublikoje registruotų finansų rinkos dalyvių įstaigose vėliausiai atidaryta atsiskaitomoji ar mokėjimo kortelės sąskaita, apie kurią įstatymų nustatyta tvarka pranešta Valstybinei mokesčių inspekcijai prie Lietuvos Respublikos finansų ministerijos (toliau – VMI).
3.3.	Turgavietė – žemės sklypas (sklypo dalis), atitinkantis abu šiuos požymius:
3.3.1.	laikantis Lietuvos Respublikos žemės įstatyme, Lietuvos Respublikos statybos įstatyme, Lietuvos Respublikos maisto įstatyme, Lietuvos Respublikos atliekų tvarkymo įstatyme, Lietuvos Respublikos priešgaisrinės saugos įstatyme, Lietuvos Respublikos visuomenės sveikatos priežiūros įstatyme ir šių įstatymų įgyvendinamuosiuose teisės aktuose nustatytų reikalavimų, yra pritaikytas prekybai nuo laikinųjų prekybos įrenginių (prekystalių, vežimėlių), iš automobilių, stoginėse, paviljonuose ir kituose jame pastatytuose statiniuose (taip pat ir laikinuosiuose statiniuose);
3.3.2.	 jame pažymėtose ir sunumeruotose pagal turgavietės administratoriaus nustatytą schemą prekybos vietose nuolat arba tam tikromis savaitės dienomis fiziniai ir juridiniai asmenys, kitos organizacijos ar jų padaliniai, sumokėję turgavietės administratoriaus nustatytą mokestį, parduoda žemės ūkio ir maisto produktus, gyvus gyvūnus, miško gėrybes, augalus, kitas ne maisto, taip pat ir naudotas prekes.
3.4.	Turgavietės mokestis – turgavietės administratoriaus nustatytas mokestis, kurį moka turgavietės prekiautojas už turgavietės prekybos vietos nuomą.
3.5.	Turgavietės prekiautojas – fizinis asmuo, vykdantis Ekonominės veiklos rūšių klasifikatoriuje (EVRK 2 red.), tvirtinamame Statistikos departamento prie Lietuvos Respublikos Vyriausybės generalinio direktoriaus įsakymu, nustatytą 47.82 ir (arba) 47.89 grupių ekonominę veiklą ir registravęs šios veiklos vykdymą teisės aktų nustatyta tvarka; ne maisto produktais turgavietėje prekiaujantis fizinis asmuo, vykdantis Veiklų, kuriomis gali būti verčiamasi turint verslo liudijimą, rūšių sąrašo, patvirtinto Lietuvos Respublikos Vyriausybės 2002 m. lapkričio 19 d. nutarimu Nr. 1797 „Dėl Verslo liudijimų išdavimo gyventojams taisyklių ir Veiklų, kuriomis gali būti verčiamasi turint verslo liudijimą, rūšių sąrašo“ (toliau – Veiklų, kuriomis gali būti verčiamasi turint verslo liudijimą, rūšių sąrašas) 2.1, 2.2 papunkčiuose ir 60 punkte nurodytą veiklą; ne maisto produktais turgavietėje prekiaujantis fizinis asmuo, vykdantis veiklą pagal verslo liudijimą, kuriuo, remiantis Veiklų, kuriomis gali būti verčiamasi turint verslo liudijimą, rūšių sąrašu, suteikiama teisė prekiauti verslo liudijime nurodytomis savo gamybos prekėmis neįsigijus prekybos liudijimo.
3.6.	Ūkio subjektas – ekonominę veiklą vykdantis fizinis ar juridinis asmuo.
3.7.	Vienas ūkio subjektas – ūkio subjektas, apimantis visas įmones, kurių tarpusavio santykiai yra bent vienos rūšies iš toliau išvardytų: 
3.7.1. įmonė turi kitos įmonės akcininkų, pajininkų, dalininkų ar kitų juridinio asmens dalyvių arba narių (toliau – dalyviai) balsų daugumą;
3.7.2. įmonė turi teisę paskirti arba atleisti daugumą kitos įmonės administracijos, valdymo arba priežiūros organo narių; 
3.7.3. pagal sutartį arba vadovaujantis įmonės steigimo dokumentų ar įstatų nuostatomis įmonei suteikiama teisė daryti kitai įmonei lemiamą įtaką, kaip tai apibrėžta Lietuvos Respublikos konkurencijos įstatyme; 
3.7.4. įmonė, būdama kitos įmonės dalyve, vadovaudamasi su kitais tos įmonės dalyviais sudaryta sutartimi, viena kontroliuoja tos kitos įmonės dalyvių balsavimo teisių daugumą. 
Įmonės, kurios Aprašo 3.7.1–3.7.4 papunkčiuose nurodytais santykiais yra susijusios per vieną ar daugiau kitų įmonių, taip pat laikomos vienu ūkio subjektu.
4.	Kitos Apraše vartojamos sąvokos suprantamos taip, kaip jos apibrėžtos Aprašo 2 punkte nurodytuose teisės aktuose.
5.	Priemonės įgyvendinimą administruoja Lietuvos Respublikos ekonomikos ir inovacijų ministerija (toliau – Ministerija). Įgyvendinant Priemonę dalyvauja:
5.1.	VMI ir atlieka Aprašo 12, 16, 18, 24 punktuose nustatytas funkcijas;
5.2.	viešoji įstaiga Lietuvos verslo paramos agentūra (toliau – LVPA) ir atlieka Aprašo 18–22, 31, 34 punktuose nustatytas funkcijas;
5.3.	Lietuvos Respublikos konkurencijos taryba (toliau – KT) ir atlieka Aprašo 19 punkte, 22.1 papunktyje, 27 punkte nustatytas funkcijas;
5.4.	UŽDAROJI AKCINĖ BENDROVĖ „INVESTICIJŲ IR VERSLO GARANTIJOS“ (toliau – INVEGA) ir atlieka Aprašo 20 punkte nustatytas funkcijas;
5.5.	Nacionalinis bendrųjų funkcijų centras (toliau – NBFC) ir įgyvendina Aprašo 25 punkte nustatytas funkcijas.
6.	Pagal Priemonę teikiamo finansavimo forma – negrąžinamoji kompensacija.
7.	Pagal Aprašą Priemonei bendrai skiriama 6 000 000 Eur (šeši milijonai eurų) valstybės biudžeto lėšų. Lietuvos Respublikos Vyriausybei priėmus Nutarimo dėl lėšų skyrimo pakeitimą, Priemonei skiriama suma turi būti patikslinta.
8.	Priemonės tikslas – padėti turgaviečių prekiautojams įveikti koronaviruso  (COVID-19) sukeltas neigiamas pasekmes ir užtikrinti turgavietės prekiautojų likvidumą.
9.	Pagal Aprašą remiama veikla – turgavietės prekiautojų veiklos skatinimas, skiriant kompensaciją.
10.	Paraišką gauti turgavietės mokesčio kompensaciją galima teikti iki to momento, kai pagal turgavietės prekiautojams suteiktą kompensaciją galės būti paskirstyta visa Priemonei bendrai skiriama 6 000 000 Eur (šešių milijonų eurų) valstybės biudžeto lėšų suma, jei bendra kompensacijos suma nebuvo patikslinta Lietuvos Respublikos Vyriausybei priėmus Nutarimo dėl lėšų skyrimo pakeitimą, bet ne ilgiau kaip tris mėnesius po karantino pabaigos, t. y. iki 2020 m. rugsėjo 16 dienos. 
11.	Pagal Aprašą teikiama kompensacija yra de minimis pagalba ir turi atitikti de minimis reglamento, de minimis pagalbos žemės ūkio sektoriuje reglamento ir de minimis pagalbos žuvininkystės ir akvakultūros sektoriuje reglamento (toliau visi kartu – de minimis pagalbos reglamentai) nuostatas. Apraše nustatomos pagalbos teikimo sąlygos, kurios atitinka de minimis pagalbos reglamentų nuostatas.

II SKYRIUS
KOMPENSACIJOS GAVĖJAI IR ADMINISTRAVIMO PROCEDŪROS

12.	VMI ne vėliau kaip per 1 darbo dieną nuo Aprašo priėmimo dienos interneto svetainėje www.vmi.lt paskelbia informaciją apie galimybę turgavietės prekiautojams gauti kompensaciją turgavietės mokesčiui kompensuoti.
13.	Pagal Aprašą galimas kompensacijos gavėjas yra turgavietės prekiautojas, atitinkantis Aprašo 16.1–16.7, 21.1 ir 21.2 papunkčiuose nustatytus reikalavimus.
14.	Turgavietės prekiautojas, siekdamas gauti kompensaciją, turi užpildyti nustatytos formos Nukentėjusio nuo koronaviruso (COVID – 19) turgavietės prekiautojo paraišką gauti turgavietės mokesčio kompensaciją (toliau – paraiška) (Aprašo priedas) interneto svetainėje „Mano VMI“ (toliau – „Mano VMI“). Paraiška pildoma lietuvių kalba.
15.	Turgavietės prekiautojas užpildytą paraišką bet kuriuo metu, bet ne vėliau kaip iki 2020 m. rugsėjo 16 d. teikia per „Mano VMI“. Vienas turgavietės prekiautojas gali pateikti vieną paraišką ir pretenduoti į vieną kompensaciją nepriklausomai nuo prekybos vietų skaičiaus. Turgavietės prekiautojas teikdamas paraišką patvirtina, kad paraiškoje nurodyti duomenys ir informacija yra teisingi, ir kad jis supranta, esantis atsakingas už teikiamų duomenų ir informacijos teisingumą.
16.	VMI, gavusi turgavietės prekiautojų paraiškas, vieną kartą per savaitę formuoja potencialiai tinkamų finansuoti turgavietės prekiautojų sąrašą. Sudarydama potencialiai tinkamų finansuoti turgavietės prekiautojų sąrašą, VMI atsižvelgia į šiuos turgavietės prekiautojui keliamus reikalavimus:
16.1.	ar turgavietės prekiautojas yra nukentėjęs nuo koronaviruso (COVID-19);
16.2.	ar turgavietės prekiautojas nuo 2020 m. kovo 1 d. iki karantino paskelbimo (t. y. iki 2020 m. kovo 15 d. imtinai) ir nuo apribojimų vykdomai veiklai panaikinimo (t. y. nuo 2020 m. balandžio 30 d.) iki Aprašo įsigaliojimo dienos buvo įsigijęs verslo liudijimą arba individualios veiklos pažymą;
16.3.	ar turgavietės prekiautojas yra pateikęs metinę pajamų deklaraciją už 2019 metus, jei tokią prievolę turėjo;
16.4.	ar turgavietės prekiautojas yra patvirtinęs, kad yra sumokėjęs arba įsipareigojęs 2020 metais sumokėti turgavietės mokestį;
16.5.	ar turgavietės prekiautojas vykdo EVRK 2 red. nustatytą 47.82 grupės ekonominę veiklą ir (arba) 47.89 grupės ekonominę veiklą ir yra registravęs šios veiklos vykdymą teisės aktų nustatyta tvarka, ir (arba) vykdo Veiklų, kuriomis gali būti verčiamasi turint verslo liudijimą, rūšių sąrašo 2.1, 2.2 papunkčiuose ir 60 punkte nurodytą veiklą ir prekiauja ne maisto produktais turgavietėje, ir (arba) vykdo veiklą pagal verslo liudijimą, kuris remiantis Veiklų, kuriomis gali būti verčiamasi turint verslo liudijimą, rūšių sąrašu suteikia teisę prekiauti verslo liudijime nurodytomis savo gamybos prekėmis neįsigijus prekybos liudijimo ir prekiauja ne maisto produktais turgavietėje;
16.6.	ar turgavietės prekiautojui potencialiai tinkamų finansuoti turgavietės prekiautojų sąrašo sudarymo dieną nėra iškelta fizinio asmens bankroto byla pagal Lietuvos Respublikos fizinių asmenų bankroto įstatymą;
16.7.	ar turgavietės prekiautojas turi sąskaitą.
17.	Potencialiai tinkamų finansuoti turgavietės prekiautojų sąraše nurodomi šie duomenys:
17.1.	turgavietės prekiautojo duomenys: vardas, pavardė, asmens kodas;
17.2.	turgavietės prekiautojo sąskaitos, į kurią bus pervedama kompensacija, numeris.
18.	Suformuotą potencialiai tinkamų finansuoti turgavietės prekiautojų sąrašą VMI ne vėliau kaip per 1 darbo dieną pateikia LVPA. LVPA per 2 darbo dienas nuo potencialiai tinkamų finansuoti turgavietės prekiautojų sąrašo gavimo dienos:
18.1.	Aprašo 34 punkte nustatyta tvarka nustato kiekvienam turgavietės prekiautojui galimos skirti de minimis pagalbos dydį, įvertina, ar skyrus kompensaciją nebūtų viršyta didžiausia leistina de minimis pagalbos suma, skaičiuojant pagalbą vienam ūkio subjektui;
18.2.	pagal INVEGOS pateiktą informaciją apie fizinius asmenis, gavusius dalinį nuomos mokesčio kompensavimą pagal Priemonės „Dalinis nuomos mokesčio kompensavimas labiausiai nuo COVID-19 nukentėjusioms įmonėms“ valstybės pagalbos schemos ir sąlygų aprašą, tvirtinamą Lietuvos Respublikos ekonomikos ir inovacijų ministro įsakymu (toliau – valstybės pagalbos schema „Dalinis nuomos kompensavimas labiausiai nuo COVID-19 nukentėjusioms įmonėms“), nustato, ar turgavietės prekiautojas nėra gavęs dalinio nuomos mokesčio kompensavimo.
19.	 LVPA, siekdama įvertinti de minimis pagalbos teikimą turgavietės prekiautojams, turi teisę kreiptis į KT, kuri nedelsdama, bet ne vėliau kaip per 1 darbo dieną nuo kreipimosi dienos pateikia LVPA prašomus duomenis, reikalingus potencialiai tinkamų finansuoti turgavietės prekiautojų sąrašui įvertinti dėl de minimis pagalbos teikimo.
20.	LVPA, siekdama įvertinti, ar turgavietės prekiautojas nėra gavęs dalinio nuomos mokesčio kompensavimo pagal valstybės pagalbos schemą „Dalinis nuomos kompensavimas labiausiai nuo COVID-19 nukentėjusioms įmonėms“, turi teisę kreiptis į INVEGA, kuri ne vėliau kaip per 1 darbo dieną  nuo kreipimosi dienos pateikia LVPA prašomus duomenis, reikalingus nustatyti, ar turgavietės prekiautojas nėra gavęs dalinio nuomos mokesčio kompensavimo pagal valstybės pagalbos schemą „Dalinis nuomos kompensavimas labiausiai nuo COVID-19 nukentėjusioms įmonėms“.
21.	Gavusi Aprašo 18−20 punktuose nurodytus duomenis, LVPA ne vėliau kaip per 2 darbo dienas nuo šių duomenų gavimo patikslina VMI pateiktą potencialiai tinkamų finansuoti turgavietės prekiautojų sąrašą ir sudaro tinkamų finansuoti turgavietės prekiautojų sąrašą, kuriame, remdamasi VMI pateiktu potencialiai tinkamų finansuoti turgavietės prekiautojų sąrašu: 
21.1.	palieka tik tuos turgavietės prekiautojus, kuriems gali būti teikiama de minimis pagalba;
21.2.	palieka tik tuos turgavietės prekiautojus, kurie nėra gavę dalinio nuomos mokesčio kompensavimo pagal valstybės pagalbos schemą „Dalinis nuomos kompensavimas labiausiai nuo COVID-19 nukentėjusioms įmonėms“;
21.3.	nurodo turgavietės prekiautojui galimą skirti de minimis pagalbos dydį;
21.4.	nurodo konkrečiam turgavietės prekiautojui galimos skirti kompensacijos sumą, kuri nustatyta Aprašo 31 punkte. Jei ši suma didesnė nei Aprašo 21.3 papunktyje nurodyta suma, tuomet ji mažinama iki Aprašo 21.3 papunktyje nurodytos sumos.
22.	Sudariusi tinkamų finansuoti turgavietės prekiautojų sąrašą ne vėliau kaip per 1 darbo dieną nuo šio sąrašo sudarymo LVPA:
22.1.	tinkamų finansuoti turgavietės prekiautojų sąrašą pateikia KT, kuri ne vėliau kaip per 5 darbo dienas nuo turgavietės prekiautojų sąrašo gavimo rezervuoja de minimis pagalbą Suteiktos valstybės pagalbos ir nereikšmingos (de minimis) pagalbos registre, kurio nuostatai patvirtinti Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“ (toliau – Registras);
22.2.	tinkamų finansuoti turgavietės prekiautojų sąrašą pateikia Ministerijai, kuri ne vėliau kaip per 2 darbo dienas nuo tinkamų finansuoti turgavietės prekiautojų sąrašo gavimo dienos rengia Lietuvos Respublikos ekonomikos ir inovacijų ministro įsakymą dėl kompensacijos skyrimo;
22.3.	informaciją apie netinkamus finansuoti turgavietės prekiautojus, nurodžiusi priežastį, pateikia VMI, kuri ne vėliau kaip per 1 darbo dieną nuo informacijos gavimo dienos išsiunčia informacinį pranešimą turgavietės prekiautojui per „Mano VMI“.
23.	Įsakyme dėl kompensacijos skyrimo nurodoma:
23.1.	teisinis pagrindas skirti kompensaciją;
23.2.	turgavietės prekiautojas arba turgavietės prekiautojų, kuriems skiriama kompensacija, sąrašas, kuriame nurodomi turgavietės prekiautojo pateiktos paraiškos numeris ir kiekvienam turgavietės prekiautojui skiriamos kompensacijos dydis.
24.	Lietuvos Respublikos ekonomikos ir inovacijų ministrui priėmus įsakymą dėl kompensacijos skyrimo, informacija dėl kompensacijos skyrimo ne vėliau kaip per 1 darbo dieną nuo įsakymo dėl kompensacijos skyrimo įsigaliojimo pateikiama LVPA, KT, NBFC ir VMI. VMI ne vėliau kaip per 1 darbo dieną nuo įsakymo dėl kompensacijos skyrimo gavimo dienos išsiunčia informacinį pranešimą turgavietės prekiautojui per „Mano VMI“ ir informuoja apie priimtą sprendimą.
25.	NBFC ne vėliau kaip per 2 darbo dienas nuo įsakymo dėl kompensacijos skyrimo įsigaliojimo dienos perveda kompensaciją turgavietės prekiautojui į finansuotinų turgavietės prekiautojų sąraše nurodytą turgavietės prekiautojo sąskaitą.
26.	Turgavietės prekiautojas, norintis atsisakyti kompensacijos, apie tai raštu turi informuoti Ministeriją ir grąžinti gautą kompensaciją į Ministerijos sąskaitą ne vėliau kaip per 5 darbo dienas nuo informavimo apie kompensacijos atsisakymą dienos. Apie gautus pranešimus ir atliktus grąžinimus Ministerija informuoja VMI.
27.	KT per 5 darbo dienas nuo įsakymo dėl kompensacijos skyrimo įsigaliojimo dienos registruoja skirtą kompensaciją Registre.
28.	Paaiškėjus, kad turgavietės prekiautojas paraiškoje pateikė neteisingą ir tikrovės neatitinkančią informaciją, nulėmusią sprendimą išmokėti jam kompensaciją, per 14 dienų nuo šios informacijos gavimo Ministerijoje dienos Lietuvos Respublikos ekonomikos ir inovacijų ministras priima įsakymą dėl kompensacijos grąžinimo, kuris pateikiamas VMI ir apie kurį turgavietės prekiautojas informuojamas per „Mano VMI“. Turgavietės prekiautojui negrąžinus kompensacijos per  Lietuvos Respublikos ekonomikos ir inovacijų ministro įsakyme dėl kompensacijos grąžinimo nustatytą terminą, taikomi 0,03 procentų dydžio delspinigiai nuo laiku negrąžintos kompensacijos sumos už kiekvieną pavėluotą dieną.
29.	Visi su kompensacija susiję dokumentai, duomenys, informacija ir (arba) įrašai turi būti saugomi de minimis pagalbos reglamentuose nustatyta tvarka.
30.	Visa informacija apie kompensaciją teikiama interneto svetainėse http://eimin.lrv.lt/, www.vmi.lt ir www.lvpa.lt.


III SKYRIUS
FINANSAVIMO REIKALAVIMAI IR BAIGIAMOSIOS NUOSTATOS

31.	LVPA, Aprašo 21 punkte nurodyta tvarka formuodama tinkamų finansuoti turgavietės prekiautojų sąrašą, jame nurodo kompensacijos dydį, kuris sudaro 300 Eur (tris šimtus eurų) arba mažiau, jeigu kompensacijos dydis mažinamas vadovaujantis Aprašo 21.4 papunkčiu.
32.	Kompensacijai taikomos de minimis pagalbos reglamentų nuostatos.
33.	Vadovaujantis de minimis reglamento nuostatomis, bendra turgavietės prekiautojui teikiamos de minimis pagalbos, suteiktos vienam ūkio subjektui, suma neturi viršyti 200 000 Eur (dviejų šimtų tūkstančių eurų) per bet kurį trejų finansinių metų laikotarpį. Bendra de minimis pagalbos, suteiktos vienam žemės ūkio sektoriaus ūkio subjektui, suma neturi viršyti 20 000 Eur (dvidešimt tūkstančių eurų) per bet kurį trejų finansinių metų laikotarpį. Bendra de minimis pagalbos, suteiktos vienam žuvininkystės ir akvakultūros sektoriaus ūkio subjektui, suma neturi viršyti 30 000 Eur (trisdešimt tūkstančių eurų) per bet kurį trejų finansinių metų laikotarpį. Šios ribos taikomos neatsižvelgiant į de minimis pagalbos formą arba siekiamus tikslus ir neatsižvelgiant į tai, ar valstybės narės suteikta pagalba yra visa arba iš dalies finansuojama Europos Sąjungos kilmės ištekliais. Ar yra susijęs su kitais subjektais, ūkio subjektas gali pasitikrinti pagal KT parengtą klausimyną „Ar paramos gavėjas susijęs su kitais subjektais“, kuris paskelbtas KT  interneto svetainėje https://kt.gov.lt/uploads/documents/files/veiklos-sritys/valstybes-pagalba/klausimynai/kaip_KLAUSIMYNAS_vienas_ukio_subjektas.pdf.
34.	LVPA, gavusi potencialiai tinkamų finansuoti turgavietės prekiautojų sąrašą, sudarytą VMI Aprašo 16.1–16.7 papunkčiuose nustatyta tvarka, patikrina turgavietės prekiautojo atitiktį de minimis pagalbos reglamentų nuostatoms, pagal Registro duomenis įvertina, ar suteikus de minimis pagalbą nebus viršytas leidžiamas de minimis pagalbos dydis vienam ūkio subjektui, kaip nustatyta de minimis reglamento 3 straipsnyje, de minimis pagalbos žemės ūkio sektoriuje reglamento 3 straipsnyje, de minimis pagalbos žuvininkystės ir akvakultūros sektoriuje reglamento 3 straipsnyje. 
35.	De minimis pagalbos dydis diskontuojamas, vadovaujantis de minimis reglamento 3 straipsnio 6 dalimi, de minimis pagalbos žemės ūkio sektoriuje reglamento 3 straipsnio 6 dalimi, de minimis pagalbos žuvininkystės ir akvakultūros sektoriuje reglamento 3 straipsnio 6 dalimi.
36.	De minimis pagalba nesumuojama su valstybės pagalba, skiriama toms pačioms tinkamoms finansuoti sąnaudoms, jeigu dėl tokio pagalbos sumavimo būtų viršytas  2014 m. birželio 17 d. Komisijos reglamente (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius, su visais pakeitimais, arba Europos Komisijos priimtame sprendime nustatytas didžiausias atitinkamas pagalbos intensyvumas arba kiekvienu atveju atskirai nustatyta pagalbos suma.
37.	Už potencialiai tinkamų finansuoti turgavietės prekiautojų sąrašų sudarymą atsako VMI. Už fizinių asmenų sąsajų analizę, tinkamų finansuoti turgavietės prekiautojų sąrašų sudarymą atsako LVPA. Lietuvos Respublikos ekonomikos ir inovacijų ministras priima įsakymus dėl kompensacijos skyrimo. Už lėšų turgavietės prekiautojams išmokėjimą ir jų finansinę apskaitą atsako NBFC. Už duomenų, reikalingų turgavietės prekiautojų sąrašui įvertinti dėl de minimis pagalbos teikimo, atsako KT.
38.	Asmens duomenys tvarkomi vadovaujantis 2016 m. balandžio 27 d. Europos Parlamento ir Tarybos reglamentu (ES) 2016/679 dėl fizinių asmenų apsaugos tvarkant asmens duomenis ir dėl laisvo tokių duomenų judėjimo ir kuriuo panaikinama Direktyva 95/46/EB (Bendrasis duomenų apsaugos reglamentas) (toliau – Reglamentas (ES) 2016/679), Lietuvos Respublikos asmens duomenų teisinės apsaugos įstatymu ir kitais teisės aktais, reglamentuojančiais asmens duomenų tvarkymą. Asmens duomenų tvarkymo tikslas – potencialiai tinkamų ir tinkamų finansuoti turgavietės prekiautojų sąrašų sudarymas, tikslinimas, kompensacijos skyrimas, mokėjimas ir finansų apskaita. Dokumentai, kuriuose yra asmens duomenų, saugomi Lietuvos Respublikos dokumentų ir archyvų įstatymo nustatyta tvarka Lietuvos vyriausiojo archyvaro nustatytais terminais. Informacija apie asmens duomenų tvarkymą Ministerijoje teikiama interneto svetainėje http://eimin.lrv.lt/.
39.	Pagal Reglamento (ES) 2016/679 reikalavimus fizinių asmenų duomenys nėra viešai skelbiami.
______________________________


Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Turgavietės mokesčio kompensacija“ paskirstymo ir naudojimo tvarkos aprašo
priedas

(Nukentėjusio nuo koronaviruso (COVID-19) turgavietės prekiautojo paraiškos gauti turgavietės mokesčio kompensaciją forma)

____________________________________________________________________________
Fizinio asmens vardas pavardė (toliau – Turgavietės prekiautojas)
_____________________________________________________________________________
Fizinio asmens identifikacinis numeris (asmens kodas)
_____________________________________________________________________________
Vykdomos veiklos rūšies pavadinimas pagal Ekonominės veiklos rūšių klasifikatorių (EVRK 2 red.), patvirtintą Statistikos departamento prie Lietuvos Respublikos Vyriausybės generalinio direktoriaus 2007 m. spalio 31 d. įsakymu Nr. DĮ-226 „Dėl Ekonominės veiklos rūšių klasifikatoriaus patvirtinimo“
_____________________________________________________________________________
Kontaktai (adresas, tel. nr., el. paštas)


Valstybinei mokesčių inspekcijai
prie Lietuvos Respublikos finansų ministerijos 


NUKENTĖJUSIO NUO KORONAVIRUSO (COVID-19) TURGAVIETĖS PREKIAUTOJO PARAIŠKA GAUTI TURGAVIETĖS MOKESČIO KOMPENSACIJĄ

_____________
(data)
_____________
(sudarymo vieta)

Vadovaudamasis Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Turgavietės mokesčio kompensacija“ paskirstymo ir naudojimo tvarkos aprašo, patvirtinto Lietuvos Respublikos Vyriausybės 2020 m.    d. nutarimu Nr.   „Dėl Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Turgavietės mokesčio kompensacija“ paskirstymo ir naudojimo tvarkos aprašo patvirtinimo“ (toliau – Aprašas), nuostatomis, prašau suteikti turgavietės mokesčio kompensaciją (toliau – kompensacija). 

Turgavietės prekiautojo sąskaitos, į kurią būtų pervesta skirta kompensacija, numeris


Pastaba. Teikdami Nukentėjusio nuo koronaviruso (COVID – 19) turgavietės prekiautojo paraišką gauti turgavietės mokesčio kompensaciją (toliau – paraiška), įsitikinkite, kad turite galiojančią banko sąskaitą.

Patvirtinu, kad užsiimu prekyba ne maisto produktais turgavietėje.
Patvirtinu, kad 2020 metais esu mokėjęs (esu įsipareigojęs mokėti) turgavietės mokestį.
Patvirtinu, kad verslo liudijimą arba individualios veiklos pažymą buvau įsigijęs:
– 2020 m. kovo mėnesį iki karantino paskelbimo (t. y. iki 2020 m. kovo 15 d. imtinai);
– nuo apribojimų veiklai panaikinimo (t. y. nuo 2020 m. balandžio 30 d.) iki Aprašo įsigaliojimo dienos.
Patvirtinu, kad esu nukentėjęs nuo koronaviruso (COVID-19).
Patvirtinu, kad esu pateikęs teikti 2019 metų metinę pajamų mokesčio deklaraciją (jei tokią prievolę turėjau).
Patvirtinu, kad paraiškos pateikimo dieną man nėra iškelta fizinio asmens bankroto byla pagal Lietuvos Respublikos fizinių asmenų bankroto įstatymą.
Patvirtinu, kad man nebuvo kompensuotas dalinis nuomos mokestis pagal Priemonės „Dalinis nuomos mokesčio kompensavimas labiausiai nuo COVID-19 nukentėjusioms įmonėms“ valstybės pagalbos schemą ir sąlygų aprašą, patvirtintą Lietuvos Respublikos ekonomikos ir inovacijų ministro 2020 m. gegužės 3 d. įsakymu Nr. 4-275 „Dėl Priemonės „Dalinis nuomos mokesčio kompensavimas labiausiai nuo COVID-19 nukentėjusioms įmonėms“ valstybės pagalbos schemos ir sąlygų aprašo patvirtinimo“.
Patvirtinu, kad nesu susijęs tam tikrais ryšiais taip, kaip nustatyta Aprašo 3.7 papunktyje, su kitais ūkio subjektais pagal Lietuvos Respublikos konkurencijos tarybos parengtą klausimyną „Ar paramos gavėjas susijęs su kitais subjektais“, paskelbtą interneto svetainėje https://kt.gov.lt/uploads/documents/files/veiklos-sritys/valstybes-pagalba/klausimynai/kaip_KLAUSIMYNAS_vienas_ukio_subjektas.pdf.
Įsipareigoju kompensaciją ar jos dalį panaudoti 2020 metais turgavietės mokesčiui sumokėti.
Susipažinau, kad suteikiama kompensacija yra laikoma de minimis pagalba, teikiama pagal 2013 m. gruodžio 18 d. Komisijos reglamento (ES) Nr. 1407/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai, 2013 m. gruodžio 18 d. Komisijos reglamento (ES) Nr. 1408/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žemės ūkio sektoriuje su visais pakeitimais ir 2014 m. birželio 27 d. Komisijos reglamento (ES) Nr. 717/2014 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žuvininkystės ir akvakultūros sektoriuje (toliau visi kartu – de minimis pagalbos reglamentai) nuostatas, ir kad ūkio subjektas atitinka de minimis pagalbos reglamentuose išdėstytas sąlygas. 
Susipažinau ir sutinku su kompensacijos suteikimo tvarka, nustatyta Apraše ir kituose teisės aktuose, reglamentuojančiuose kompensacijos suteikimą.
Patvirtinu, kad visa paraiškoje pateikta informacija yra teisinga.
Suprantu, kad, nurodžius neteisingą ar tikrovės neatitinkančią informaciją ir jos pagrindu gavus kompensaciją, per nustatytą laiką privalėsiu grąžinti skirtą ir išmokėtą kompensaciją ir sumokėti 0,03 procento dydžio delspinigius nuo laiku nesumokėtos grąžintinos kompensacijos sumos ar jos dalies už kiekvieną pavėluotą dieną.
Sutinku, kad Lietuvos Respublikos ekonomikos ir inovacijų ministerija, Valstybinė mokesčių inspekcija prie Lietuvos Respublikos finansų ministerijos, viešoji įstaiga Lietuvos verslo ir paramos agentūra, Lietuvos Respublikos konkurencijos taryba, UŽDAROJI AKCINĖ BENDROVĖ „INVESTICIJŲ IR VERSLO GARANTIJOS“, Nacionalinis bendrųjų funkcijų centras tvarkytų mano asmens duomenis šioje paraiškoje nurodytu tikslu: potencialiai tinkamų ir tinkamų finansuoti turgavietės prekiautojų sąrašų sudarymo, tikslinimo, kompensacijos skyrimo, mokėjimo ir finansų apskaitos.
Esu informuotas, kad turiu teisę susipažinti su savo asmens duomenimis, teisę prašyti juos ištaisyti ar ištrinti arba apriboti jų tvarkymą. Informacija apie teisę susipažinti su savo asmens duomenimis, teisę pateikti skundą Valstybinei duomenų apsaugos inspekcijai ir kitas duomenų subjekto teises pateikiama interneto svetainėse: http://eimin.lrv.lt/lt/asmens-duomenu-apsauga, https://www.vmi.lt/cms/duomenu-subjektu-teisiu-igyvendinimo-tvarka, http://lvpa.lt/lt/asmens-duomenu-apsauga-262, https://kt.gov.lt/lt/teisine-informacija/duomenu-apsauga-1; https://invega.lt/lt/asmens-duomenu-saugojimo-politika/; https://nbfc.lrv.lt/lt/asmens-duomenu-apsauga.
Duomenų apsaugos pareigūnas
(dap@eimin.lt; duomenu_sauga@vmi.lt; rokas.didziapetris@lvpa.lt; rusne@duomenuapsauga.eu; egle.toliunaite@invega.lt; duomenu.apsauga@nbfcentras.lt)

__________________________			                ____________
(fizinio asmens vardas, pavardė)					(parašas)




––––––––––––––––––––

