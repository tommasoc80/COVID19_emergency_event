
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LABORATORINIŲ TYRIMŲ COVID-19 LIGAI (KORONAVIRUSO INFEKCIJAI) DIAGNOZUOTI SVEIKATOS PRIEŽIŪROS SPECIALISTAMS PREVENCINIU TIKSLU ORGANIZAVIMO

2020 m.  balandžio 10  d. Nr. V-826
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir siekdamas užtikrinti laboratorinių tyrimų COVID-19 ligai (koronaviruso infekcijai) diagnozuoti paimant tepinėlius iš nosiaryklės ir ryklės sveikatos priežiūros specialistams prevenciniu tikslu (toliau – prevenciniai laboratoriniai tyrimai COVID-19 ligai diagnozuoti) atlikimą bei tinkamai valdyti ekstremalią situaciją ir užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1.	Nustatyti, kad prevenciniai laboratoriniai tyrimai COVID-19 ligai diagnozuoti prioriteto tvarka turi būti atliekami šiems asmens sveikatos priežiūros darbuotojams:
1.1. visi palaikomojo gydymo ir slaugos bei paliatyviosios pagalbos paslaugas teikiančių įstaigų darbuotojai;
1.2. intensyviosios terapijos ir reanimacijos skyrių asmens sveikatos priežiūros specialistai;
1.3. greitosios medicinos pagalbos brigadų darbuotojai;
1.4. mobilių punktų, mobilių brigadų ir karščiavimo klinikų komandų nariai;
1.5. priėmimo ir skubios pagalbos skyriuose dirbantys asmens sveikatos priežiūros specialistai;
1.6. autopsijas mirusiems nuo COVID-19 ligos (koronaviruso infekcijos) atliekantis personalas;
1.7. skubias odontologijos paslaugas teikiantys asmens sveikatos priežiūros specialistai;
1.8. su COVID-19 ligos (koronaviruso infekcijos) ėminiais dirbantys laboratorijų darbuotojai;
1.9. visi kiti sveikatos priežiūros specialistai.
2.	Nustatyti, kad prevenciniai laboratoriniai tyrimai COVID-19 ligai diagnozuoti turi būti atliekami:
2.1.	1 punkte nustatytu eiliškumu. Kita prioriteto asmenų grupė tiriama tik tuomet, kai ištirti visi prieš tai nurodytos prioriteto grupės asmenys;
2.2.	periodiškai kas 7 dienas.
3.	Įpareigoti Lietuvos savivaldybių administracijas: 
3.1.	įvertinti savivaldybės teritorijoje esančių asmens sveikatos priežiūros įstaigų (toliau – ASPĮ) nepriklausomai nuo jų pavaldumo ir nuosavybės formos pagal Lietuvos Respublikos sveikatos apsaugos ministro 2020 m. kovo 27 d. sprendimą Nr. V-593 „Dėl sveikatos priežiūros specialistų testavimo siekiant valdyti COVID-19 ligos (koronaviruso infekcijos) plitimą“ (toliau – OV sprendimas Nr. V-593) parengtą asmens sveikatos priežiūros specialistų tyrimų dėl COVID-19 ligos (koronaviruso infekcijos) organizavimo tvarkas, siekiant užtikrinti, kad šioje tvarkoje būtų nustatyta, kad tikrinimai turi būti atliekami pagal 1 punkte nustatytą eiliškumą;
3.2.	užtikrinti patvirtintos tvarkos įgyvendinimą atsižvelgiant į savivaldybėms pagal apskritis OV sprendimu Nr. V-593 priskirtų laboratorijų pajėgumus;
3.3.	užtikrinti statistinių duomenų apie kiekvienos ASPĮ patikrintus asmens sveikatos priežiūros specialistus kaupimą (patikrintų asmens sveikatos priežiūros specialistų skaičius, teigiamų ir neigiamų tyrimų atsakymų skaičius) ir pateikimą Sveikatos apsaugos ministerijai el. paštu covid19@sam.lt kiekvieną ketvirtadienį iki 12 val.
4. Įpareigoti laboratorijas, kurioms pagal OV sprendimą Nr. V-593 priskirtos ASPĮ pagal apskritis, užtikrinti prevencinių laboratorinių tyrimų COVID-19 ligai diagnozuoti atlikimą. 




Sveikatos apsaugos ministras – valstybės lygio
ekstremaliosios situacijos valstybės operacijų vadovas 		   Aurelijus Veryga


