Förordning
om statsbidrag till regioner och kommuner för att 
ekonomiskt stödja verksamheter inom hälso- och 
sjukvård respektive socialtjänst till följd av sjukdomen 
covid-19
Utfärdad den 3 april 2020
Regeringen föreskriver följande.
Inledande bestämmelser
1 § Denna förordning innehåller bestämmelser om statsbidrag till regioner 
och kommuner för att ekonomiskt stödja deras verksamheter för merkostnader till följd av sjukdomen covid-19 inom
‒ hälso- och sjukvårdsverksamheten, och
‒ socialtjänstverksamhetens omsorg när det gäller omsorg om äldre 
personer och personer med funktionsnedsättning.
Förordningen är meddelad med stöd av 8 kap. 7 § regeringsformen.
2 § Med hälso- och sjukvårdsverksamhet avses i denna förordning sådan 
verksamhet som en region eller en kommun ansvarar för enligt hälso- och 
sjukvårdslagen (2017:30) eller smittskyddsåtgärder enligt smittskyddslagen 
(2004:168).
Med socialtjänstverksamhet avses i denna förordning omsorgen om äldre 
personer och omsorgen om personer med funktionsnedsättning.
3 § Statsbidrag får, i mån av tillgång på medel, lämnas till regioner och 
kommuner.
Förutsättningar för statsbidrag
4 § Statsbidrag enligt denna förordning får lämnas för skäliga kostnader 
inom verksamheter som anges i 1 § och som avser 
1. hälso- och sjukvårdspersonal och personal inom socialtjänstens omsorg
samt provtagning av sådan personal,
2. smittskyddsåtgärder enligt smittskyddslagen (2004:168),
3. personlig skyddsutrustning som avses i förordningen (2020:126) om
fördelning av sjukvårdsmaterial till följd av spridningen av sjukdomen 
covid-19, provtagningsmaterial, medicinteknisk utrustning samt läkemedel 
som används på sjukhus eller i annan hälso- och sjukvårdsverksamhet och 
som behövs i vården av patienter med covid-19 eller som det bedöms kunna
bli en kritisk brist på till följd av spridningen av covid-19,
4. sjukvårdsrådgivning samt informationsinsatser till allmänheten som
avser verksamheterna i 1 § och spridningen av sjukdomen covid-19, eller
5. övriga anpassningar i verksamheterna som rör lokaler, material eller SFS 2020:193
liknande samt skyndsamma transporter.
Ansökan och beslut
5 § Socialstyrelsen prövar frågor om statsbidrag enligt denna förordning. 
En ansökan om statsbidrag ska ha kommit in till Socialstyrelsen senast den 
30 november 2020. 
Ansökan ska innehålla uppgift om sökt belopp och de uppgifter i övrigt
som Socialstyrelsen behöver för att kunna pröva ansökan.
Om sökanden inte skyndsamt följer en uppmaning att komplettera ansökan får Socialstyrelsen pröva ansökan i befintligt skick. 
Fördelning av statsbidrag
6 § Socialstyrelsen får prioritera mellan inkomna ansökningar och ge företräde till ansökningar från de regioner och kommuner som bedöms ha störst 
behov av ekonomiskt stöd till följd av sjukdomen covid-19. 
7 § I ett beslut om statsbidrag ska det anges för vilka kostnader enligt 4 § 
som bidraget lämnas. Beslutet om statsbidrag får förenas med villkor som 
ska framgå av beslutet. I beslutet ska även en sista dag för redovisning enligt 
8 § första stycket anges.
Redovisning
8 § Den som beviljas statsbidrag ska vid den tidpunkt som anges i beslutet 
lämna en ekonomisk redovisning till Socialstyrelsen av det beviljade statsbidraget och en redogörelse för hur det har använts.
Socialstyrelsen ska den 30 juni 2021 lämna en samlad redovisning till 
regeringen av de statsbidrag som har betalats ut enligt denna förordning. Av 
redovisningen ska det framgå vilka regioner och kommuner som har fått 
statsbidrag och med hur stort belopp. Vidare ska redovisningen innehålla en 
sammanfattande redogörelse för hur statsbidragen har använts.
Återbetalning och återkrav
9 § Den som tagit emot statsbidrag enligt denna förordning är återbetalningsskyldig om 
1. denne har använt statsbidraget på något annat sätt än som följer av
denna förordning,
2. statsbidraget har lämnats på felaktig grund eller med för högt belopp,
eller
3. denne inte lämnar sådana uppgifter som avses i 8 § första stycket.
Om mottagaren är återbetalningsskyldig enligt första stycket ska Socialstyrelsen besluta att helt eller delvis kräva tillbaka statsbidraget. Om det 
finns särskilda skäl för det, får Socialstyrelsen besluta att helt eller delvis 
avstå från återkrav.
Bemyndigande
10 § Socialstyrelsen får meddela föreskrifter om verkställigheten av denna 
förordning.
Överklagande
11 § Beslut enligt denna förordning får inte överklagas.
1. Denna förordning träder i kraft den 8 april 2020.
2. Bidrag enligt förordningen lämnas dock för tid från och med den 1 mars
2020.
På regeringens vägnar
ARDALAN SHEKARABI
Lars Hedengran
(Socialdepartementet)