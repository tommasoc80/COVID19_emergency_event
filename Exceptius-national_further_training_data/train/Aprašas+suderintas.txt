


LIETUVOS RESPUBLIKOS  SOCIALINĖS APSAUGOS IR DARBO MINISTRAS

ĮSAKYMAS
DĖL PAGALBOS NEVYRIAUSYBINĖMS ORGANIZACIJOMS, KOORDINUOJANČIOMS SAVANORIŲ, TEIKIANČIŲ PAGALBĄ ĮSTAIGOMS, NUKENTĖJUSIOMS NUO COVID19 PANDEMIJOS PASEKMIŲ, VEIKLĄ, SUBSIDIJOMIS TEIKIMO APRAŠO PATVIRTINIMO

2021 m. vasario 18 d. Nr. A1-140
Vilnius


Įgyvendindama Nevyriausybinių organizacijų ir bendruomeninės veiklos stiprinimo 2021 metų veiksmų plano, patvirtinto Lietuvos Respublikos socialinės apsaugos ir darbo ministro 2020 m. spalio 8 d. įsakymu Nr. A1-950 „Dėl Nevyriausybinių organizacijų ir bendruomeninės veiklos stiprinimo 2021 metų veiksmų plano patvirtinimo“, 1 priedo 1.2.5 papunktyje nurodytą priemonę:
1. Tvirtinu Pagalbos nevyriausybinėms organizacijoms, koordinuojančioms savanorių, teikiančių pagalbą įstaigoms, nukentėjusioms nuo COVID-19 pandemijos pasekmių, veiklą, subsidijomis teikimo aprašą (pridedama).
2. Pavedu:
2.1. Socialinių paslaugų priežiūros departamentui prie Socialinės apsaugos ir darbo ministerijos įgyvendinti šio įsakymo 1 punktu patvirtiną Pagalbos nevyriausybinėms organizacijoms, koordinuojančioms savanorių, teikiančių pagalbą įstaigoms, nukentėjusioms nuo COVID-19 pandemijos pasekmių, veiklą, subsidijomis teikimo aprašą;
2.2. šio įsakymo vykdymo kontrolę viceministrui pagal veiklos sritį.



Socialinės apsaugos ir darbo ministrė 		Monika Navickienė  

PATVIRTINTA
Lietuvos Respublikos socialinės apsaugos ir darbo ministro 
2021 m. vasario 18 d. įsakymu Nr. A1-140

PAGALBOS NEVYRIAUSYBINĖMS ORGANIZACIJOMS, KOORDINUOJANČIOMS SAVANORIŲ, TEIKIANČIŲ PAGALBĄ ĮSTAIGOMS, NUKENTĖJUSIOMS NUO COVID19 PANDEMIJOS PASEKMIŲ, VEIKLĄ, SUBSIDIJOMIS TEIKIMO 
APRAŠAS

I SKYRIUS
BENDROSIOS NUOSTATOS

1.	Pagalbos nevyriausybinėms organizacijoms, koordinuojančioms savanorių, teikiančių pagalbą įstaigoms, nukentėjusioms nuo COVID-19 pandemijos pasekmių, veiklą, subsidijomis teikimo aprašas (toliau – Aprašas) nustato reikalavimus, kuriais turi vadovautis nevyriausybinės organizacijos (toliau – NVO), siekdamos gauti subsidiją pagal pagalbos subsidijomis teikimo priemonę (toliau – Pagalbos priemonė), reikalavimus paraiškoms gauti subsidiją ir jų administravimo procedūras.
2.	Apraše vartojamos sąvokos:
2.1.	Informacinė sistema – Socialinių paslaugų priežiūros departamento prie Socialinės apsaugos ir darbo ministerijos (toliau – SPPD) valdoma informacinė paraiškų teikimo, vertinimo ir administravimo sistema, veikianti adresu https://sopas.sppd.lt:8099.
2.2.	Nuo COVID-19 pandemijos pasekmių nukentėjusi socialinių paslaugų įstaiga – socialinių paslaugų įstaiga, kuri dėl COVID-19 pandemijos pasekmių teikia papildomas paslaugas ar kuriai dėl darbuotojų nedarbingumo, saviizoliacijos ar kitų su COVID-19 pandemija susijusių priežasčių trūksta personalo, ar kurios darbuotojų darbo krūvis didesnis, ne įprasta, ar kuriai, siekiant užtikrinti jos kokybiškai teikiamų paslaugų tęstinumą, reikalinga papildoma pagalba. Lietuvos Respublikos socialinės apsaugos ir darbo ministerija (toliau – Ministerija) rengia nuo COVID-19 pandemijos nukentėjusių įstaigų sąrašą ir jį perduoda subsidiją pagal Pagalbos priemonę gaunančioms savanorių veiklą koordinuojančioms NVO.
2.3. Nuo COVID-19 pandemijos pasekmių nukentėjusių asmenų grupė – asmenys, kuriems dėl COVID-19 pandemijos pasekmių reikalingos papildomos ar didesnės apimties socialinės paslaugos. Ministerija rengia nuo COVID-19 pandemijos pasekmių nukentėjusių asmenų grupių sąrašą ir jį perduoda subsidiją pagal Pagalbos priemonę gaunančioms savanorių veiklą koordinuojančioms NVO.
2.4.	Paraiška gauti subsidiją – savanorių veiklos koordinavimo paslaugas teikiančių NVO, siekiančių gauti subsidiją savanorių, teikiančių pagalbą nuo COVID-19 pandemijos pasekmių nukentėjusioms socialinių paslaugų įstaigoms, veiklos koordinavimo išlaidoms padengti, informacinėje sistemoje užpildyta ir pateikta paraiškos forma.
2.5.	Partneris – Lietuvos Respublikoje registruota ir Juridinių asmenų registre NVO žymą įregistravusi NVO (žymos reikalavimas netaikomas religinėms bendruomenėms ir bendrijoms), su kuria kartu pareiškėjas koordinuoja savanorių veiklą (yra sudaręs bendradarbiavimo ar jungtinės veiklos sutartį dėl savanorių veiklos koordinavimo ar pasitelkimo bendroms veikloms įgyvendinti). Partneriais nelaikomi asmenys, prisidedantys prie veiklos įgyvendinimo finansiškai, ir (ar) paslaugų teikėjai, prekių ir (ar) daiktų tiekėjai (pvz., rėmėjai), taip pat pelno siekiantys subjektai.
2.6.	Subsidija – valstybės biudžeto lėšos, skiriamos savanorių, teikiančių pagalbą nuo COVID-19 pandemijos pasekmių nukentėjusioms socialinių paslaugų įstaigoms, veiklos koordinavimo paslaugas teikiančių NVO patirtoms išlaidoms kompensuoti.
2.7.	Subsidijos naudojimo sutartis – pareiškėjo informacinėje sistemoje užpildyta ir pateikta paraiška, kurioje prašomą finansavimą patvirtino Ministerijos kancleris.
2.8.	Tęstinė atranka – pagal SPPD kvietimą gaunamų paraiškų atranka, kurios metu sprendimai dėl subsidijų skyrimo priimami atsižvelgiant į paraiškų pateikimo datą ir laiką. Ši atranka, vadovaujantis Aprašu, kvietime nurodytu paraiškų gauti subsidiją teikimo laikotarpiu atliekama nuolat, kol yra Pagalbos priemonei įgyvendinti skirtų lėšų.
2.9.	Kitos Apraše vartojamos sąvokos suprantamos taip, kaip jos apibrėžtos Lietuvos Respublikos nevyriausybinių organizacijų plėtros įstatyme, Lietuvos Respublikos socialinių paslaugų įstatyme, Lietuvos Respublikos civiliniame kodekse, Lietuvos Respublikos vietos savivaldos įstatyme, Lietuvos Respublikos savanoriškos veiklos įstatyme, Lietuvos Respublikos viešojo administravimo įstatyme, Lietuvos Respublikos teritorijos administracinių vienetų ir jų ribų įstatyme.
3.	Pagalbos priemonės įgyvendinimą administruoja SPPD. SPPD kvietimą teikti paraiškas gauti subsidiją pagal Aprašą paskelbia interneto svetainėje www.sppd.lt per 5 darbo dienas nuo Aprašo įsigaliojimo dienos. Kvietimas galioja, kol pagal gautas paraiškas bus paskirstyta visa Pagalbos priemonei skiriama valstybės biudžeto lėšų suma, bet ne ilgiau kaip iki 2021 m. gruodžio 31 d.
4.	Pagal šią Pagalbos priemonę teikiamo finansavimo forma yra subsidija.
5.	Paraiškų gauti subsidiją atranka bus atliekama tęstinės atrankos būdu.
6.	Apraše numatytoms veikloms įgyvendinti numatyta skirti valstybės biudžeto lėšų suma – 600 000 (šeši šimtai tūkstančių) Eur valstybės biudžeto lėšų.
7.	Pagalbos priemonės tikslas – užtikrinti kokybišką savanorių veiklą ir jos koordinavimą nuo COVID-19 pandemijos pasekmių nukentėjusiose socialinių paslaugų įstaigose, finansuojant NVO su savanorių veiklos koordinavimu susijusias išlaidas.
8.	Galimi pareiškėjai – NVO, teikiančios savanorių veiklos koordinavimo paslaugas ir atitinkančios visus nurodytus kriterijus:
8.1.	Juridinių asmenų registre yra įregistravusios NVO žymą;
8.2.	2020 m. teikė savanorių veiklos koordinavimo paslaugas pagal bendradarbiavimo sutartį, sudarytą su socialinių paslaugų įstaiga ar su NVO, kurios tikslas – teikti savanorių veiklos koordinavimo paslaugas socialinių paslaugų įstaigoms, ar pagal trišalę savanoriškos veiklos sutartį (ne mažiau nei 10 (dešimt) trišalių savanoriškos veiklos sutarčių 2020 m.), ar pagal savanoriškos veiklos, kurios faktinė vykdymo vieta yra socialinių paslaugų įstaiga, sutartį (ne mažiau nei 10 (dešimt) savanoriškos veiklos sutarčių 2020 m.);
8.3.	turi bent 1 partnerį, kuris teikia savanorių veiklos koordinavimo paslaugas;
8.4.	kartu su partneriu turi pakankamai žmogiškųjų išteklių, kad galėtų užtikrinti savanorių veiklos koordinavimo paslaugų teikimą nuo COVID-19 pandemijos pasekmių nukentėjusioms socialinių paslaugų įstaigoms ne mažiau nei 40 (keturiasdešimtyje) Lietuvos Respublikos savivaldybių. Pareiškėjas turi pateikti savo ir partnerių padalinių (jei yra) sąrašą ir (ar) bendradarbiavimo sutartis su socialinių paslaugų įstaigomis, ir (ar) savanoriškos veiklos sutartis, sudarytas tarp pareiškėjo ir (ar) partnerių bei savanorių, kuriose nurodyta savanoriškos veiklos vykdymo vieta;
8.5.	turi patvirtintą NVO savanorių priėmimo ir parengimo savanoriškai veiklai tvarkos aprašą.
9.	Skiriamos subsidijos dydis apskaičiuojamas pagal pareiškėjo ir partnerio (-ų) paraiškoje nurodytų savanorių skaičių, savanorių veiklos trukmę (dienomis) ir savanorio vienos dienos veiklai vykdyti reikalingą lėšų sumą. Vieno savanorio vienos dienos veiklai vykdyti skiriama 30 (trisdešimt) Eur. 
10.	Subsidijos panaudojimo trukmė – iki 2021 m. gruodžio 31 d. 

II SKYRIUS
PARAIŠKOS GAUTI SUBSIDIJĄ TURINIO REIKALAVIMAI

11.	Paraiškoje gauti subsidiją turi būti pateikta:
11.1.	duomenys apie pareiškėją, NVO vadovą ir pareiškėjo patirtį, įgytą koordinuojant savanorių veiklą;
11.2.	duomenys apie pareiškėjo partnerį (-ius) (pavadinimas, juridinio asmens kodas, vadovas, kontaktiniai duomenys ir patirtis, įgyta koordinuojant savanorių veiklą, informacija apie 2020 m. koordinuotą savanorių veiklą);
11.3.	pareiškėjo deklaracija (Aprašo 1 priedas);
11.4.	nuo COVID-19 pandemijos pasekmių nukentėjusių asmenų grupės, kurioms savanoriai, kurių veiklą koordinuoja pareiškėjas, teikia ar planuoja teikti pagalbą socialinių paslaugų įstaigose Lietuvos Respublikos teritorijoje, kurioje paskelbtas karantinas ir (ar) ekstremali situacija, taip pat įstaigų bei savivaldybių, kuriose planuojama teikti paslaugas, skaičius;
11.5.	vykdomos savanorių pritraukimo, parengimo ir jų veiklos koordinavimo veiklos;
11.6.	planuojamų pasitelkti savanorių skaičius ir jų vykdomos ar planuojamos vykdyti veiklos trukmė (dienomis);
11.7.	pareiškėjo patvirtinimas, kad bus užtikrintas savanorių apmokymas (Aprašo 1 priedas); 
11.8.	lėšų panaudojimo sąmata (toliau – sąmata), kurioje nurodomos dėl COVID-19 pandemijos pasekmių finansuotinos veiklos (Aprašo 12–13 punktai) ir joms vykdyti prašomos lėšos;
11.9.	banko sąskaitos, į kurią bus pervedama subsidija, numeris, banko pavadinimas, banko kodas;
11.10.	pareiškėjo pateikta papildoma informacija, susijusi su paraiška gauti subsidiją.

III SKYRIUS
FINANSUOTINOS VEIKLŲ SRITYS IR TINKAMOS FINANSUOTI IŠLAIDOS

12.	Tinkamos finansuoti (kompensuoti) veiklų sritys:
12.1.	savanorių veiklos koordinavimo veikla;
12.2.	savanorių veiklos organizavimo veikla;
12.3.	informacijos apie NVO vykdomas veiklas sklaida;
12.4.	bendradarbiavimas su valstybės ir savivaldybių institucijomis, įstaigomis, teikiant informaciją apie vykdomas veiklas ir teikiamą pagalbą.
13.	Tinkamomis finansuoti laikomos šios išlaidos:
13.1.	administravimo išlaidos:
13.1.1.	pareiškėjo koordinatoriaus (-ių), partnerio (-ių) koordinatoriaus (-ių) ir (ar) finansininko darbo užmokesčio išlaidos, įskaitant valstybinio socialinio draudimo įmokas;
13.1.2.	buhalterinės apskaitos paslaugų išlaidos (jei paslauga perkama iš buhalterinės apskaitos paslaugas teikiančios įmonės (įstaigos) ar buhalterinės apskaitos paslaugas savarankiškai teikiančio asmens, jeigu asmuo su pareiškėju nėra sudaręs darbo sutarties buhalterinės apskaitos paslaugoms teikti); 
13.2.	veiklų įgyvendinimo, prekių ir paslaugų įsigijimo išlaidos:
13.2.1.	ryšio paslaugų išlaidos (internetas, fiksuotasis ir (ar) mobilusis ryšys, paštas), įskaitant savanorių išlaidas;
13.2.2.	transporto išlaikymo išlaidos (degalai, tepalai, transporto priemonės nuoma be vairuotojo) ir transporto paslaugų išlaidos (autobuso ekonominės klasės ar viešojo transporto bilietai, transporto priemonės nuoma su vairuotoju), įskaitant savanorių išlaidas;
13.2.3.	komandiruočių išlaidos (kelionių bilietai, apgyvendinimas, dienpinigiai) Lietuvos Respublikos teritorijoje, įskaitant savanorių patiriamas išlaidas;
13.2.4.	savanorių kvalifikacijos kėlimo, jų parengimo savanoriškai veiklai išlaidos;
13.2.5.	kitų prekių ir paslaugų įsigijimo išlaidos (apsaugos priemonės, tyrimai ir kitos su savanorio veikla susijusios būtinosios prekės ar paslaugos), įskatinat savanorių patiriamas išlaidas.
14.	Paraiškoje gauti subsidiją numatytos veiklos turi būti tiesiogiai susijusios su savanorių, teikiančių pagalbą nuo COVID-19 pandemijos pasekmių nukentėjusioms įstaigoms, veiklos koordinavimu ir nenutrūkstamo socialinių paslaugų teikimo užtikrinimu socialinių paslaugų įstaigose ar tiesiogiai nukentėjusioms asmenų grupėms.

IV SKYRIUS
PARAIŠKŲ TEIKIMAS

15.	Paraiškos gauti subsidiją teikiamos užpildant paraiškos formą informacinėje sistemoje. 
16.	Paraiška, kuriai Ministerijos kanclerio potvarkiu yra patvirtintas finansavimas, prilyginama finansiniam įsipareigojimui dėl subsidijos skyrimo. 
17.	Siekiant užtikrinti paraiškų vertinimo skaidrumą ir pareiškėjų lygiateisiškumą, pateiktą paraišką taisyti, tikslinti, pildyti ar teikti papildomus dokumentus pareiškėjo iniciatyva negalima.
18.	Pareiškėjas kartu su paraiška privalo pateikti šių lietuvių kalba surašytų dokumentų (arba jų vertimų) elektronines kopijas:
18.1.	savanorių veiklos koordinavimo paslaugų teikimo ar bendradarbiavimo dėl savanorių veiklos koordinavimo sutarties, sudarytos su socialinių paslaugų įstaiga, kopiją ar NVO bendradarbiavimo sutarties, kurios tikslas – teikti savanorių veiklos koordinavimo paslaugas socialinių paslaugų įstaigoms, kopiją (jei yra);
18.2.	savanoriškos veiklos ar trišalės savanoriškos veiklos sutarčių kopijas (jei yra);
18.3.	NVO patvirtintos savanorių priėmimo ir parengimo savanoriškai veiklai tvarkos kopiją;
18.4.	 pareiškėjo ir partnerio (-ių) padalinių sąrašą (jei yra);
18.5.	dokumento, įrodančio pareiškėjo bendradarbiavimą su partneriu (-iais), kopiją;
18.6.	viešai paskelbtos pareiškėjo ir partnerio (-ų) (netaikoma partneriams, priklausantiems religinėms bendruomenėms ir bendrijoms) 2019 m. veiklos ir finansinės ataskaitos kopiją (pateikia aktyvią (-ias) nuorodą (-as), leidžiančią (-ias) susipažinti su viešai paskelbtu (-ais) dokumentu (-ais) internete);
18.7. patirtį koordinuojant savanorius patvirtinantys dokumentai (2020 m. sudarytą bent vieną bendradarbiavimo sutartį su socialinių paslaugų įstaiga ar su NVO, kurios tikslas – teikti savanorių veiklos koordinavimo paslaugas socialinių paslaugų įstaigoms, arba ne mažiau nei 10 (dešimt) trišalių savanoriškos veiklos sutarčių, arba ne mažiau nei 10 (dešimt) savanoriškos veiklos sutarčių, kurių faktinė vykdymo vieta yra socialinių paslaugų įstaiga);
18.8. kitų dokumentų, kuriuos, pareiškėjo nuomone, tikslinga pateikti, kopijas.
19.	Pareiškėjai, teikdami paraiškas, turi teisę gauti informaciją ir konsultacijas su tęstine atranka susijusiais klausimais, kurias teikia SPPD tel. 8 658 82 158 ir 8 658 82 154, el. p. nvosubsidijacovid@sppd.lt. Informacija pareiškėjams teikiama darbo dienomis iki paskutinės paraiškų pateikimo dienos įskaitytinai.
20.	Paraiškos, pateiktos kitu nei Apraše nurodytu būdu, tęstinės atrankos paraiškų registre neregistruojamos ir nevertinamos. Informacija, kad paraiška gauta ir kad paraiškai suteiktas numeris, SPPD interneto svetainėje paskelbiama per 3 (tris) darbo dienas nuo paraiškos gavimo SPPD dienos. 

V SKYRIUS 
ATITIKTIES NUSTATYTIEMS KRITERIJAMS VERTINIMAS, 
PARAIŠKŲ ATMETIMO TVARKA IR PAGRINDAI

21.	SPPD ne vėliau nei per 5 (penkias) darbo dienas nuo paraiškų gavimo dienos patikrina, ar: 
21.1.	pareiškėjo užpildyta paraiška (su deklaracija) atitinka Aprašo 11 punkto reikalavimus;
21.2.	pareiškėjas nėra likviduojamas (pagal viešus Juridinių asmenų registro duomenis);
21.3.	pareiškėjas pateikė reikalingus Aprašo 18 punkte nurodytus dokumentus;
21.4.	kartu su paraiška pateikti dokumentai surašyti lietuvių kalba arba pateikti dokumentų, surašytų užsienio kalba, vertimai;
21.5.	pareiškėjo prašoma skirti subsidijos suma atitinka Aprašo 9 punkto reikalavimus.
22.	Jeigu paraiška neatitinka Apraše nurodytų reikalavimų arba informacija pateikta netinkamai, SPPD kreipiasi į pareiškėją, nurodydamas pareiškėjui pateikti privalomus dokumentus ar paaiškinimus raštu per 2 (dvi) darbo dienas nuo nurodymo gavimo dienos. SPPD prašo pareiškėjo pateikti trūkstamus dokumentus ar informaciją vieną kartą. 
23.	Paraiškos atmetamos, nevertinamos ir subsidija neskiriama, jeigu paraiška ar pareiškėjas atitinka bent vieną iš šių kriterijų:
23.1.	paraišką pateikė pareiškėjas, kuris nepatenka į Apraše nurodytų subjektų, turinčių teisę į subsidiją, grupę;
23.2.	pareiškėjas per 2 (dvi) darbo dienas nepateikė visų reikiamų dokumentų ir (ar) prašomos informacijos;
23.3.	pareiškėjas yra likviduojamas;
23.4.	pareiškėjas ir (ar) jo partneris (-ai) nėra įvykdę teisės aktuose numatyto įpareigojimo viešai Juridinių asmenų registre pateikti 2019 m. veiklos bei finansinę ataskaitą (netaikoma partneriams, priklausantiems religinėms bendruomenėms ir bendrijoms).
24.	Įvertinus pareiškėjo bei paraiškos atitiktį nustatytiems kriterijams, šių kriterijų neatitinkančios paraiškos yra atmetamos. SPPD per 5 (penkias) darbo dienas paraiškoje nurodytu el. pašto adresu informuoja pareiškėją apie tai, kad paraiška (arba pareiškėjas, arba partneris) neatitiko nustatytų kriterijų, todėl paraiška gauti subsidiją yra atmetama.
25.	Jeigu pateikta paraiška buvo atmesta ir nevertinama pareiškėjui laiku nepateikus privalomų dokumentų ar paaiškinimų raštu, po Aprašo 22 punkte numatyto SPPD kreipimosi pareiškėjas turi teisę informacinėje sistemoje vieną kartą iš naujo teikti patikslintą paraišką gauti subsidiją.
26.	Atlikus paraiškų atitikties nustatytiems kriterijams vertinimą, per 2 (dvi) darbo dienas sudaromas siūlomų finansuoti pareiškėjų, kurių paraiškos atitiko Apraše nustatytus kriterijus, sąrašas. Sudarytas siūlomų finansuoti pareiškėjų sąrašas teikiamas Ministerijos kancleriui tvirtinti, nurodant teisinį pagrindą skirti subsidiją bei pareiškėjus, kuriems skiriama subsidija, ir prašomų skirti lėšų dalį kiekvienam pareiškėjui.
27.	Ministerijos kanclerio potvarkyje dėl lėšų subsidijoms skyrimo nurodoma:
27.1.	finansuotinų pareiškėjų sąrašas, įrašant jų juridinio asmens kodus ir skiriamas sumas;
27.2.	pavedimas įstaigos vadovui užtikrinti tinkamą Aprašo nuostatų įgyvendinimą, teikiant subsidijas.
28.	Subsidijos naudojimo sutartis tarp pareiškėjo ir SPPD laikoma sudaryta nuo to momento, kai Ministerijos kancleris patvirtina skiriamą finansavimą pareiškėjui.
29.	Ministerijos kancleriui nepatvirtinus prašomo finansavimo, subsidijos naudojimo sutartis laikoma nesudaryta.
30.	Pareiškėjai paraiškoje nurodytu el. pašto adresu informuojami apie Ministerijos kanclerio priimtą sprendimą skirti subsidiją per 2 (dvi) darbo dienas nuo šio sprendimo priėmimo dienos.
31.	Informacija apie subsidijos suteikimą per 1 (vieną) darbo dieną nuo Ministerijos kanclerio potvarkio dėl lėšų skyrimo priėmimo dienos paskelbiama SPPD interneto svetainėje.
32. Pareiškėjas, Aprašo 28 punkte nustatyta tvarka sudaręs subsidijos naudojimo sutartį su SPPD, vadovaudamasis šio Aprašo nuostatomis, naują paraišką gauti subsidiją gali teikti ne anksčiau, nei įvykdys Aprašo 38.4 papunktyje ir 39 punkte nurodytus įsipareigojimus ir ne vėliau nei Aprašo 3 punkte nurodytas kvietimo teikti paraiškas gauti subsidiją galiojimo terminas. 

VI SKYRIUS
LĖŠŲ SKYRIMAS, ĮSIPAREIGOJIMŲ VYKDYMAS IR KONTROLĖ

33.	Lėšos pareiškėjams skiriamos iš valstybės biudžeto Ministerijai patvirtintų asignavimų. Išlaidos laikomos tinkamomis finansuoti, jei jos patirtos ir apmokėtos nuo 2021 m. sausio 1 d. iki 2021 m. gruodžio 31 d. Tinkamos finansuoti išlaidos turi būti pagrįstos išlaidų apmokėjimą pagrindžiančiais dokumentais arba jų kopijomis. Pareiškėjas paslaugas ar prekes turi įsigyti ne didesnėmis nei rinkos kainomis, laikydamasis racionalaus lėšų naudojimo principo.
34.	SPPD Nacionaliniam bendrųjų funkcijų centrui (toliau – Centras) paraiškas dėl Ministerijos kanclerio sprendimu skirtos valstybės biudžeto lėšų sumos pervedimo į pareiškėjo subsidijos naudojimo sutartyje nurodytą sąskaitą pateikia per 3 (tris) darbo dienas nuo Ministerijos kanclerio priimto sprendimo skirti subsidiją ir subsidijos naudojimo sutarties įsigaliojimo dienos. Centras skirtas valstybės biudžeto lėšas pareiškėjui į subsidijos naudojimo sutartyje nurodytą sąskaitą perveda per 9 (devynias) darbo dienas nuo Ministerijos kanclerio priimto sprendimo skirti subsidiją ir subsidijos naudojimo sutarties įsigaliojimo dienos. 
35.	Pareiškėjai atsiskaitymus grynaisiais ir negrynaisiais pinigais privalo vykdyti vadovaudamiesi Civilinio kodekso 6.929 straipsniu ir kitais atsiskaitymus grynaisiais ir negrynaisiais pinigais reguliuojančiais teisės aktais.
36.	Subsidija gali būti naudojama tik Aprašo III skyriuje ir sąmatoje nurodytoms veikloms ar išlaidoms finansuoti.
37.	Savanoriškos veiklos organizavimo išlaidos kompensuojamos Savanoriškos veiklos įstatymo ir Savanoriškos veiklos išlaidų kompensavimo sąlygų ir tvarkos aprašo, patvirtinto Lietuvos Respublikos socialinės apsaugos ir darbo ministro 2011 m. liepos 14 d. įsakymu Nr. A1330 „Dėl Savanoriškos veiklos išlaidų kompensavimo sąlygų ir tvarkos aprašo patvirtinimo“, nustatyta tvarka.
38.	Pareiškėjas įsipareigoja:
38.1.	bendradarbiauti su SPPD ir, SPPD ir (arba) Ministerijai paprašius, per nustatytą terminą pateikti visą su subsidija, jos panaudojimu ir koordinuojama savanorio veikla susijusią informaciją (savanoriškos veiklos sutartis, bendradarbiavimo sutartį su socialinių paslaugų įstaiga dėl savanorio veiklos koordinavimo (jei yra), savanorio veiklos grafikus, savanorio deklaraciją dėl išklausytų mokymų ir įsipareigojimų įgyvendinant savanorišką veiklą) subsidijos naudojimo laikotarpiu ir 24 mėnesius po to, kai subsidija baigta naudoti;
38.2.	užtikrinti savanorių pagalbą įstaigoms, nukentėjusioms nuo COVID-19 pandemijos pasekmių, savanorių parengimą ir jų veiklos koordinavimą (apmokymą ir, esant poreikiui, saugumo priemonių užtikrinimą);
38.3.	subsidiją panaudoti iki 2021 m. gruodžio 31 d. Subsidijai mokėti skirtas ir pervestas, tačiau nepanaudotas valstybės biudžeto lėšas ne vėliau kaip iki kitų kalendorinių metų sausio 5 d. grąžinti SPPD – jas pervesti į SPPD banko sąskaitą Nr. LT92 7300 0100 0246 5983, mokėjimo paskirties laukelyje nurodant, kurių metų lėšos grąžinamos, programos ir (arba) priemonės kodą, finansavimo šaltinį, valstybės funkciją, ekonominės klasifikacijos straipsnį, grąžinamą sumą;
38.4.	panaudojęs subsidiją, per 14 (keturiolika) darbo dienų, bet ne vėliau kaip iki 2022 m. sausio 5 d., el. paštu conglob2021@sppd.lt pateikti SPPD pasirašytą Biudžeto išlaidų sąmatos vykdymo ir patirtų sąnaudų ataskaitą (Aprašo 2 priedas) ir Pagalbos nevyriausybinėms organizacijoms, koordinuojančioms savanorių, teikiančių pagalbą įstaigoms, nukentėjusioms nuo COVID-19 pandemijos pasekmių, veiklą, teikimo ataskaitą (Aprašo 3 priedas).
39.	Pareiškėjas, panaudojęs subsidiją, per 30 (trisdešimt) kalendorinių dienų, bet ne vėliau kaip iki 2022 m. sausio 5 d., turi inicijuoti susitikimą su SPPD, Ministerijos atstovais ir jame pristatyti įgyvendintos veiklos rezultatus. 
40.	SPPD konsultuoja pareiškėjus subsidijų administravimo klausimais.
41.	Pareiškėjas skirtą subsidiją privalo grąžinti, jei paaiškėja, kad paraiškoje ir (arba) pareiškėjo deklaracijoje buvo pateikta klaidinanti ar melaginga informacija.
42.	SPPD nustačius, kad pareiškėjas skirtą subsidiją panaudojo ne pagal paskirtį, pareiškėjas privalo nepanaudotas ar netikslingai panaudotas subsidijai mokėti skirtas lėšas grąžinti SPPD per jo nustatytą laikotarpį, bet ne vėliau kaip iki kitų metų sausio 5 d.
43.	Negrąžinta subsidija išieškoma Civilinio proceso kodekso nustatyta tvarka. Pareiškėjas praranda teisę teikti projektus ir gauti finansavimą pagal visas Ministerijos programas trejus metus nuo teismo sprendimo, kuriuo Ministerijai iš pareiškėjo priteisiama neteisėtai (ne pagal paskirtį) panaudota subsidija, įsiteisėjimo dienos.

VII SKYRIUS
BAIGIAMOSIOS NUOSTATOS

44.	Už paraiškoje gauti subsidiją ir kartu su paraiška pateiktos informacijos teisingumą ir su subsidijos panaudojimu susijusių duomenų tikslumą, teisėtumą, gautų lėšų buhalterinės apskaitos tvarkymą atsako pareiškėjas. Dokumentus, susijusius su subsidija, jos panaudojimu (paraišką, buhalterinės apskaitos dokumentus ir kt.), pareiškėjas privalo tvarkyti ir saugoti dokumentų tvarkymą ir saugojimą reguliuojančių teisės aktų nustatyta tvarka, taip pat SPPD reikalavimu pateikti su subsidijos panaudojimu susijusių dokumentų originalus ir (ar) patvirtintas jų kopijas Aprašo 38 punkte nustatyta tvarka ir terminais.
45.	Ministerija turi teisę atlikti subsidijai mokėti skirtų lėšų panaudojimo teisingumo ir tikslingumo auditą.
46.	Ministerija ir SPPD neprisiima atsakomybės, jei dėl paraiškoje nurodytų klaidingų kontaktinių duomenų (adreso, telefono numerio, elektroninio pašto adreso ir kt.) pareiškėjo nepasiekia laiškai arba su pareiškėju negalima susisiekti kitu būdu.

_________________________
