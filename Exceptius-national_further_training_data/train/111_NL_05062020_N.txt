Regeling van de Minister van Volksgezondheid, Welzijn en Sport van 26 mei 2020, kenmerk 1680103-204627-WJZ, houdende vaststelling tijdelijke regels met betrekking tot een versnelde indicatieaanvraag voor het zorgprofiel VV en bepaling dat deze indicatie tijdelijk van aard is, in verband met het virus COVID-19 (Tijdelijke regeling versnelde indicatieaanvraag voor het zorgprofiel VV in verband met het virus COVID-19)
De Minister van Volksgezondheid, Welzijn en Sport,

Gelet op de artikelen 3.2.2, derde lid, en 3.2.5 van het Besluit langdurige zorg;

Besluit:

Artikel 1
In deze regeling wordt verstaan onder:

Besluit:
Besluit langdurige zorg;

COVID-19:
coronavirus-SARS-CoV-2;

Regeling:
Regeling langdurige zorg.

Artikel 2
In verband met het COVID-19 en onder andere het daardoor wegvallen van mantelzorg, worden tijdelijke regels gesteld met betrekking tot een vereenvoudigde procedure voor de aanvraag van een indicatie voor de zorgprofielen VV als bedoeld in Bijlage A bij de Regeling, alsmede de geldigheidsduur van een dergelijk indicatiebesluit.

Artikel 3
Onverminderd artikel 3.1, eerste lid, van de Regeling, worden indicatiebesluiten die een zorgaanbieder namens de verzekerde voor een zorgprofiel VV als bedoeld in bijlage A van de Regeling heeft aangevraagd, genomen zonder het onderzoek van de verzekerde in persoon, bedoeld in artikel 3.2.2 van het Besluit.

Artikel 4
Onverminderd artikel 3.2 van de Regeling wordt de geldigheidsduur van een ingevolge een artikel 3 aangevraagde indicatiebesluit, vastgesteld voor de duur van een jaar in geval het indicatiebesluit op grond van artikel 3 is genomen.

Artikel 5
Deze regeling wordt aangehaald als: Tijdelijke regeling versnelde indicatieaanvraag voor het zorgprofiel VV in verband met het virus COVID-19.

Artikel 6
De regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 2 april 2020. De regeling vervalt met ingang van 1 juni 2020.

Deze regeling zal (met toelichting) in de Staatscourant worden geplaatst.

De Minister van Volksgezondheid, Welzijn en Sport,
H.M. de Jonge

TOELICHTINGAlgemeen
De druk op ziekenhuizen en verpleeghuizen loopt hoog op als gevolg van de COVID-19 pandemie. Zowel Actiz als de Federatie Medische Specialisten hebben een dringend verzoek aan de Minister gestuurd en gepleit voor een indicatievrije toegang tot de Wet langdurige zorg (hierna: Wlz).

Naar aanleiding van dit verzoek regelt onderhavige ministeriële regeling een tijdelijke versoepeling van de wijze van indicatiestelling voor verpleging en verzorging (V&V) ten laste van de Wlz. Hierdoor wordt het mogelijk om ouderen acuut op te nemen en negatief geteste of herstellende ouderen snel te verplaatsen van huis of van het ziekenhuis naar het verpleeghuis. Op die manier kan een ziekenhuisopname voor deze ouderen worden voorkomen dan wel beëindigd worden, zodat ziekenhuiscapaciteit beschikbaar komt voor coronapatiënten. Voorkomen moet worden dat verzekerden lang moeten wachten op een indicatiestelling van het CIZ en daarmee onnodig ‘bedden bezetten’ die goed kunnen worden gebruikt voor coronapatiënten. Zonder tijdelijke versoepeling van de indicatiestelling zouden de indicaties voor de Wlz te lang op zich kunnen laten wachten wanneer zorgprofessionals onvoldoende beschikbaar zijn voor het aanleveren van de benodigde informatie.

Tijdelijke werkwijze voor de ouderenzorg
Er wordt in onderhavige regeling een tijdelijke werkwijze gecreëerd voor de afgifte van indicatiebesluiten. Het CIZ geeft op basis van minimale informatie een indicatiebesluit af voor een zorgprofiel in de V&V reeks. Het CIZ voert hierbij geen inhoudelijk onderzoek uit naar de zorginhoudelijke toegangscriteria Wlz. Op deze manier worden zorgaanbieders zoveel mogelijk ontlast van administratieve handelingen.

Naar verwachting zullen twee groepen cliënten zonder (verdenking op) COVID-19, gebruik maken van deze tijdelijke regeling:

1.Cliënten waarbij sprake is van een acute en blijvende noodzaak tot opname in een instelling met een V&V zorgprofiel in verband met een zorgvraag. De cliënt heeft nog geen Wlz-indicatie, is middels spoedplaatsing al opgenomen in het ziekenhuis of opname vindt binnen afzienbare tijd plaats (twee weken). Het kan ook gaan om cliënten waarvan de mantelzorg of dagbesteding is weggevallen als gevolg van COVID-19 en die daardoor niet meer thuis kunnen wonen.

2.Cliënten met een geldig Wlz V&V zorgprofiel1, maar waarbij dit profiel niet toereikend is door een toegenomen zorgvraag. Er moet dus een hoger zorgprofiel worden aangevraagd.

De betrokken zorgaanbieder2 stelt de noodzaak voor een Wlz-indicatie vast. Voor een geldig indicatiebesluit door het CIZ is het van belang dat in de aanvraag wordt omschreven op basis van welk(e) argument(en) de keuze voor de Wlz tot stand is gekomen. De indicatie kan worden aangevraagd op basis van minimale gegevens, zoals de NAW-cliëntgegevens, BSN, het best passend zorgprofiel volgens de aanvrager en de argumentatie voor de Wlz. Deze informatie wordt door de aanvrager aangeleverd bij het CIZ, waarna het CIZ een besluit afgeeft.

De datum van de aanvang van zorg is de ingangsdatum van het tijdelijke indicatiebesluit.

De tijdelijke mogelijkheid tot een versnelde Wlz-indicatie is alleen mogelijk voor cliënten in de vorm van V&V. Reguliere aanvragen van een indicatiebesluit voor onbepaalde tijd op grond van de Wlz, kunnen gewoon doorgang vinden. Het CIZ blijft doorgaan met indiceren volgens de (aan COVID-19 aangepaste) reguliere werkwijze voor alle andere doelgroepen.

Geldigheidsduur besluit
Bij een reguliere aanvraag op grond van de Wlz krijgt men een indicatiebesluit voor onbepaalde tijd. Voor deze tijdelijke werkwijze wordt echter een indicatiebesluit (voor zowel toegang als een hoger zorgprofiel) afgegeven met een looptijd van één jaar. Dit geeft het CIZ de mogelijkheid om, wanneer de situatie rondom COVID-19 weer is genormaliseerd, alsnog een volledig onderzoek naar de zorginhoudelijke toegangscriteria en het best passende zorgprofiel uit te voeren. Hiertoe dient de aanvrager tijdig een nieuwe aanvraag in te dienen bij het CIZ. Wanneer de registratie is aangevraagd ten behoeve van het ophogen van het Wlz zorgprofiel VV krijgt deze ook een geldigheidsduur van één jaar. Ook hiervoor geldt dat tijdig een nieuwe, reguliere aanvraag moet worden ingediend wanneer het nieuwe zorgprofiel nog steeds noodzakelijk is, anders vervalt dit zorgprofiel en wordt het bestaande profiel weer actief. Het is mogelijk om al eerder een aanvraag voor verlenging met onbepaalde tijd in te dienen.

Gevolgen voor de cliënt
Voor de cliënt betekent deze werkwijze dat de noodzakelijke opname in een verpleeghuis ondanks de COVID-19 pandemie, snel georganiseerd kan worden. Het is van belang dat de zorgaanbieder de cliënt en zijn naasten goed informeert over de aanvraag, het aangevraagde zorgprofiel, de realisatie van het besluit en de gevolgen van de toegang tot de Wlz, zoals het moeten betalen van een eigen bijdrage.

ArtikelsgewijsArtikel 1
In dit artikel worden omwille van de leesbaarheid van de wettekst enkele begrippen omschreven.

Artikel 2
In dit artikel wordt bepaald wat de reden is van deze tijdelijke regeling. Als gevolg van het coronavirus is het noodzakelijk gebleken om af te wijken van de regels ten aanzien van de indicatiestelling door het CIZ bij een aanvraag voor de zorgprofielen VV. Deze regeling staat naast hetgeen in de Rlz voor de gewone situaties geldt en heeft ook een tijdelijke karakter, namelijk zolang het coronavirus hiertoe aanleiding geeft. Zoals ook in artikel 5 wordt toegelicht, wordt vooralsnog voorzien dat deze regeling tot 1 juni noodzakelijk is.

Voor een uitgebreidere toelichting op de noodzaak en uitvoering van deze regeling wordt verwezen naar het algemeen deel van de toelichting.

Artikel 3
Dit onderdeel regelt dat, in geval een zorgaanbieder namens de verzekerde een aanvraag doet voor indicatiestelling voor verpleging en verzorging bij het CIZ, het CIZ ten behoeve van het indicatiebesluit geen onderzoek verricht. De reden hiervoor is dat door het coronavirus er een situatie is ontstaan dat er momenteel een grote druk ligt op het zorgstelsel als geheel. Deze versoepelde werkwijze voor het CIZ is daarom beoogd als tijdelijke maatregel en is alleen van toepassing als de zorgaanbieder, bijvoorbeeld het ziekenhuis, een specifieke aanvraag voor indicatiestelling van de genoemde zorgprofielen doet. Indien een verzekerde zelf een aanvraag doet geldt de reguliere procedure.

Daarbij zal deze versoepeling bijdragen aan de reguliere doorstroom naar verpleeghuizen.

Artikel 4
Dit artikel regelt dat een indicatie voor een zorgprofiel VV wat is afgegeven overeenkomstig deze regeling voor een jaar geldig is. Op deze manier wordt geborgd dat indien nodig, een uitgebreider onderzoek door het CIZ op een later moment kan plaatsvinden.

Artikel 6
Deze regeling treedt zo snel mogelijk in werking omdat de beoogde wijzigingen noodzakelijk zijn om tijdelijk het indicatieproces van het CIZ te vereenvoudigen. Aan deze regeling wordt terugwerkende kracht toegekend tot 1 april 2020. Hiermee wordt afgeweken van de vaste verandermomenten. Het coronavirus heeft een grote impact op de aantallen en de snelheid waarmee verzekerden moeten worden geïndiceerd voor Wlz-zorg in de vorm van V&V. Daarom is besloten om tijdelijk een vereenvoudigde uitvoering van de indicatiestelling te hanteren voor een specifieke doelgroep (zie hiervoor het algemeen deel van de toelichting). Deze vereenvoudigde uitvoering is gezien de dringende noodzaak reeds vanaf 2 april toegepast. De regeling geldt tot 1 juni 2020. Mocht de COVID-19 pandemie daartoe aanleiding geven, dan zal de regeling worden verlengd.

De Minister van Volksgezondheid, Welzijn en Sport,
H.M. de Jonge

1
Met uitzondering van zorgprofiel VV9B, deze behoudt een geldigheidsduur van 6 maanden.

2
De werkwijze is toegankelijk voor (transfer- of wijk)verpleegkundigen, huisartsen of behandelend artsen, en zorginstellingen die niet in staat zijn medische informatie aan te leveren voor hun cliënt.