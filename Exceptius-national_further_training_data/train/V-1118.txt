
LIETUVOS RESPUBLIKOS SVEIKATOS APSAUGOS MINISTRAS-
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ
VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ VALSTYBĖS IR SAVIVALDYBIŲ INSTITUCIJŲ, ĮSTAIGŲ, VALSTYBĖS IR SAVIVALDYBIŲ VALDOMŲ ĮMONIŲ DARBO VIETOMS

2020 m.  gegužės  11  d. Nr. V-1118
Vilnius


Vadovaudamasis Lietuvos Respublikos civilinės saugos įstatymo 8 straipsniu, 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į 2020 m. kovo 14 d. Lietuvos Respublikos Vyriausybės nutarimo Nr. 207 „Dėl karantino Lietuvos Respublikos teritorijoje paskelbimo“ 3.2.1 papunktį bei siekdamas užtikrinti COVID-19 ligos (koronaviruso infekcijos) plitimo prevenciją, n u s p r e n d ž i u: 
1.	Įpareigoti valstybės ir savivaldybių institucijų, įstaigų, valstybės ir savivaldybių valdomų įmonių (toliau – įstaigų) vadovus:
1.1. Sudaryti galimybę darbuotojams, priskiriamiems rizikos grupėms, dirbti nuotoliniu būdu arba organizuoti jų darbą taip, kad būtų užtikrinamas kuo mažesnis kontaktas su kitais asmenimis. Rizikos grupės asmenims priskiriami vyresnio nei 60 m. amžiaus asmenys ir (arba) sergantys lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios  situacijos ar karantino laikotarpiu asmeniui išduodamas  nedarbingumo pažymėjimas, sąrašo patvirtinimo“ (toliau – Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas  nedarbingumo pažymėjimas, sąrašas).  
1.2. Užtikrinti, kad įstaigose dirbtų darbuotojai, neturintys ūmių viršutinių kvėpavimo takų infekcijų, ūmių žarnyno infekcijų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas, vėmimas, viduriavimas ir pan.):
1.2.1. Rekomenduojama matuoti darbuotojų kūno temperatūrą tik atvykus į darbą. Darbuotojus, kuriems pasireiškia karščiavimas (37,3 °C ir daugiau), nedelsiant nušalinti nuo darbo;
1.2.2. nuolat stebėti savo ir kitų darbuotojų sveikatą;
1.2.3. informuoti darbuotojus, kad turint ūmių viršutinių kvėpavimo takų infekcijų ir kitų užkrečiamųjų ligų požymių (pvz., karščiavimas (37,3° C ir daugiau), sloga, kosulys, pasunkėjęs kvėpavimas, vėmimas, viduriavimas ir pan.) į darbą vykti draudžiama;
1.2.4. darbe pasireiškus ūmių viršutinių kvėpavimo takų infekcijų ir kitų užkrečiamųjų ligų požymių (pvz., karščiavimas 37,3° C ir daugiau), sloga, kosulys, pasunkėjęs kvėpavimas, vėmimas, viduriavimas ir pan.), nedelsiant nušalinti darbuotoją nuo darbo, pasiūlyti darbuotojui konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu.
1.2.5. darbuotojui sužinojus apie jam nustatytą COVID-19 ligą (koronaviruso infekciją) arba įstaigos administracijai iš darbuotojo gavus informaciją apie jam nustatytą COVID-19 (koronaviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją.
1.3. Užtikrinti darbuotojų ir lankytojų saugos reikalavimus: 
1.3.1. įrengti darbo vietas taip, kad tarp darbo vietose sėdinčių darbuotojų būtų ne mažesnis kaip 1 metro atstumas arba darbo vietas atskirti pertvaromis; 
1.3.2. jeigu nėra galimybės užtikrinti ne mažesnio kaip 1 metro atstumo tarp darbo vietose sėdinčių darbuotojų, įrengti darbo vietas posėdžių salėje, valgykloje, kitose iki tol nenaudojamose įstaigos patalpose;
1.3.3. apriboti fizinį kontaktą tarp darbuotojų, jei kontaktas yra būtinas, apriboti kontakto laiką (ne ilgiau kaip 15 min.);
1.3.4. sureguliuoti darbuotojų valgymo pertraukų metu laiką, siekiant sumažinti žmonių, kurie dalijasi kavine, personalo kambariu ar virtuve, skaičių;
1.3.5. esant poreikiui, organizuoti susirinkimus, pasitarimus nuotoliniu būdu. Jeigu susirinkimai, pasitarimai organizuojami vienoje patalpoje, rekomenduoti visiems darbuotojams dėvėti nosį ir burną dengiančias apsaugos priemones (veido kaukes, respiratorius ar kitas priemones);
1.3.6. nedirbti ir drausti įstaigoje dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu.
1.3.7. įstaigos lankytojus prioriteto tvarka aptarnauti nuotoliniu būdu. Jei tai neįmanoma, apriboti vienu metu aptarnaujamų lankytojų skaičių, užtikrinant kitas saugos priemones:
1.3.7.1. užtikrinti, kad lankytojui būtų skiriamas ne mažesnis kaip 10 kv. m. įstaigos patalpos plotas arba vienu metu būtų aptarnaujamas vienas lankytojas;
1.3.7.2. apriboti darbuotojų fizinį kontaktą su lankytojais, jei įmanoma išlaikant ne mažesnį nei 2 metrų atstumą arba atskiriant darbo vietą nuo lankytojo pertvaromis.
1.3.7.3. įstaigos lankytojai turi laikytis saugaus ne mažesnio kaip 2 metrų atstumo vienas nuo kito. Jei to užtikrinti įstaigos viduje neįmanoma, lankytojų srautą turi reguliuoti įstaigos vadovo paskirtas asmuo.
1.3.7.4. užtikrinti, kad darbuotojai, aptarnaujantys įstaigos lankytojus, ir lankytojai dėvėtų nosį ir burną dengiančias apsaugos priemones (veido kaukes, respiratorius ar kitas priemones).
1.4. Sudaryti galimybę tinkamai darbuotojų ir lankytojų rankų higienai ir (ar) dezinfekcijai – prie įėjimo į įstaigą ir sanitarinį mazgą gerai matomoje vietoje pakabinti darbuotojų ir lankytojų rankų dezinfekcijai skirtą priemonę, rankų plovimo ir (ar) dezinfekcijos vaizdines rekomendacijas.
1.5. Sudaryti sąlygas ir užtikrinti, kad darbuotojai laikytųsi griežtos rankų higienos (dažnai plautų rankas skystu muilu ir šiltu tekančiu vandeniu, dezinfekuotų jas rankų dezinfekcinėmis priemonėmis), vengtų liesti rankomis veidą, akis, nosį, burną ir kt., laikytųsi kosėjimo ir čiaudėjimo etiketo. 
1.6. Prie įėjimo į įstaigą pateikti informaciją:
1.6.1. kad įstaigoje nerekomenduojama lankytis rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše);
1.6.2. apie lankytojų asmens higienos laikymosi būtinybę (rankų higiena, kosėjimo, čiaudėjimo etiketas ir kt.).
1.6.3. kad įstaigoje aptarnaujami tik nosį ir burną dengiančias apsaugos priemones (veido kaukes, respiratorius ar kitas priemones) dėvintyslankytojai;
1.6.4. kad įstaigoje neaptarnaujami lankytojai, turintys ūmių viršutinių kvėpavimo takų infekcijų požymių (pvz., karščiavimas, sloga, kosulys, pasunkėjęs kvėpavimas ir pan.).
1.7. Vėdinti darbo patalpas ne rečiau kaip 1 kartą per valandą plačiai atidarius langus.
1.8. Dažnai liečiamus paviršius (durų rankenos, elektros jungikliai, kėdžių atramos ir kt.) valyti paviršiams valyti skirtu valikliu kaip galima dažniau, bet ne rečiau kaip 2 kartus per dieną.
1.9. Kitą aplinkos valymą ir dezinfekciją atlikti vadovaujantis Rekomendacijomis  dezinfekcijai sveikatos priežiūros įstaigose ir ne sveikatos priežiūros patalpose (ne sveikatos priežiūros sektorius, įtarus ar patvirtinus COVID-19 atvejį) (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
2. Rekomenduoti privačiajam sektoriui dirbti tokia pat darbo organizavimo forma, kaip nurodyta viešąjam sektoriui šio sprendimo 1 punkte. 
3. Nustatyti, kad šis sprendimas įsigalioja 2020 m. gegužės 18 d.




Sveikatos apsaugos ministras _ valstybės lygio
ekstremaliosios situacijos valstybės operacijų vadovas				Aurelijus Veryga
