




LIETUVOS RESPUBLIKOS ŽEMĖS ŪKIO MINISTRAS

ĮSAKYMAS
DĖL ŽEMĖS ŪKIO MINISTRO 2020 M. BIRŽELIO 26 D. ĮSAKYMO NR. 3D-482 „DĖL VALSTYBĖS PAGALBOS PRIEMONĖS „PALŪKANŲ IR GARANTINĖS ĮMOKOS KOMPENSAVIMAS COVID-19 LIGOS PROTRŪKIO LAIKOTARPIU“ SCHEMOS PATVIRTINIMO“ PAKEITIMO

2021 m. vasario 10 d. Nr. 3D-93
Vilnius


P a k e i č i u Valstybės pagalbos priemonės „Palūkanų ir garantinės įmokos kompensavimas COVID-19 ligos protrūkio laikotarpiu“ schemą, patvirtintą Lietuvos Respublikos žemės ūkio ministro 2020 m. birželio 26 d. įsakymu Nr. 3D-482 „Dėl Valstybės pagalbos priemonės „Palūkanų ir garantinės įmokos kompensavimas COVID-19 ligos protrūkio laikotarpiu“ schemos patvirtinimo“, ir ją išdėstau nauja redakcija (pridedama).



Žemės ūkio ministras	Kęstutis Navickas


PATVIRTINTA 
Lietuvos Respublikos žemės ūkio ministro
2020 m. birželio 26 d. įsakymu Nr. 3D-482
(Lietuvos Respublikos žemės ūkio ministro 
2021 m. vasario 10 d. įsakymo Nr. 3D-93
redakcija)

valstybės pagalbos priemonės „palūkanų ir garantinės įmokos kompensavimas COVID-19 LIGOS protrūkio laikotarpiu“ SCHEMA

Eil.
Nr.
Pagrindiniai elementai
Paaiškinimas

1.

Teisinis pagrindas

1.1. 2020 m. kovo 19 d. Europos Komisijos komunikatas „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 ligos protrūkį, sistema“ su visais pakeitimais (toliau – Komunikatas).
1.2. Schema parengta vadovaujantis specialiais reikalavimais, nurodytais Komunikato 3.1 skirsnyje, ir bendraisiais reikalavimais, nurodytais Komunikato 4 skyriuje.
1.3. Europos Komisijos sprendimas Nr. SA.60073 (2020/N) dėl valstybės pagalbos schemos Nr. SA.57529 (2020/N) pakeitimo.
2.
Schemos galiojimo trukmė
2.1. Valstybės pagalba pagal priemonę „Palūkanų ir garantinės įmokos kompensavimas COVID-19 ligos protrūkio laikotarpiu“ (toliau – Priemonė) skiriama iki 2021 m. birželio 30 d.
3.
Sąvokos
3.1. Kaimo vietovė – gyvenamoji vietovė, kurios gyventojų skaičius neviršija šešių tūkstančių;
3.2. Kaimo vietovėje veikiantis subjektas – ūkine ir (ar) komercine veikla kaimo vietovėje užsiimantis fizinis ar juridinis asmuo, teisės aktų nustatyta tvarka įregistravęs sau priklausančią žemės ūkio valdą Lietuvos Respublikos žemės ūkio ir kaimo verslo registre;
3.3. Žemės ūkio produktas – Sutarties dėl Europos Sąjungos veikimo I priede išvardyti produktai, išskyrus 2013 m. gruodžio 11 d. Europos Parlamento ir Tarybos reglamento (ES) Nr. 1379/2013 dėl bendro žvejybos ir akvakultūros produktų rinkų organizavimo, kuriuo iš dalies keičiami Tarybos reglamentai (EB) Nr. 1184/2006 ir (EB) Nr. 1224/2009 ir panaikinamas Tarybos reglamentas (EB) Nr. 104/2000  su visais pakeitimais, I priede išvardytus žvejybos ir akvakultūros produktus;
3.4. Žemės ūkio technika – traktoriai, universalios traktorių priekabos (puspriekabės), žemės ūkio mašinos, įrenginiai (gyvulininkystės, gamybinių patalpų (sandėlių, saugyklų, daržinių), darbų mechanizavimo proceso įrenginiai, kurie dažnai yra ne savarankiški vienetai, o technologinės linijos ar gamybinio proceso įrenginių dalis), įranga ir įtaisai žemės ūkio darbams atlikti. Prie žemės ūkio technikos kategorijos nepriskiriama įvairi technika, kuri iš dalies gali būti naudojama ir žemės ūkio gamyboje, tačiau yra pagaminta įvairioms ūkio šakoms arba kitoms reikmėms (kelių transporto priemonės (krovininiai ir lengvieji automobiliai, autobusai, automobilių priekabos ir puspriekabės, motociklai), kitos transporto priemonės (laivai, orlaiviai ir kt.), kelių ir statybinės mašinos (kranai, keltuvai, greideriai), įvairūs ne žemės ūkio paskirties gamybinių patalpų įrenginiai (kompresoriai, autokrautuvai, plovimo, valymo mašinos ir kt.), komunalinė, buitinė, organizacinė ir kita technika).
4.

Pagalbos gavėjai 

4.1. Pagalba pagal Priemonę teikiama šiems ūkio subjektams:
4.1.1. kaimo vietovėje veikiantiems ūkio subjektams, užsiimantiems pirmine žemės ūkio produktų gamyba (įskaitant kooperatines bendroves (kooperatyvus);
4.1.2. pripažintoms žemės ūkio kooperatinėms bendrovėms (kooperatyvams), užsiimančioms žemės ūkio produktų perdirbimu ir (ar) prekyba;
4.1.3. kooperatinėms bendrovėms (kooperatyvams), neturinčioms pripažintos žemės ūkio kooperatinės bendrovės (kooperatyvo) statuso, užsiimančioms žemės ūkio produktų perdirbimu ir (ar) prekyba, kurios veiklą vykdo ne ilgiau kaip 2 metus ir jei per paskutinius keturis ketvirčius, ėjusius prieš paraiškos pateikimą, supirktų iš savo narių šių narių pagamintų žemės ūkio produktų vertė yra didesnė nei 50 proc. visų per tą laikotarpį supirktų žemės ūkio produktų vertės.
4.2. Ūkio subjektai turi būti įregistravę žemės ūkio valdą Lietuvos Respublikos žemės ūkio ir kaimo verslo registre Lietuvos Respublikos žemės ūkio ir kaimo verslo registro nuostatų, patvirtintų Lietuvos Respublikos Vyriausybės 2002 m. rugpjūčio 27 d. nutarimu Nr. 1351 „Dėl Lietuvos Respublikos žemės ūkio ir kaimo verslo registro įsteigimo ir jo nuostatų patvirtinimo“, nustatyta tvarka.
4.3. Pagalba gali būti teikiama ūkio subjektams, kurie 2019 m. gruodžio 31 d.  nebuvo laikomi sunkumų patiriančiomis įmonėmis, kaip apibrėžta 2014 m. birželio 17 d. Komisijos reglamento (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius su visais pakeitimais (toliau – reglamentas (ES) Nr. 651/2014), 2 straipsnio 18 dalyje ir 2014 m. birželio 25 d. Komisijos reglamento (ES) Nr. 702/2014, kuriuo skelbiama, kad tam tikrų kategorijų pagalba žemės bei miškų ūkio sektoriuose ir kaimo vietovėse yra suderinama su vidaus rinka pagal Sutarties dėl Europos Sąjungos veikimo 107 ir 108 straipsnius su visais pakeitimais (toliau – reglamentas (ES) Nr. 702/2014), 2 straipsnio 14 punkte. Šis reikalavimas netaikomas labai mažoms arba mažoms įmonėms (kaip nurodyta reglamento (ES) Nr. 651/2014 I priede ir reglamento (ES) Nr. 702/2014 I priede), kurios 2019 m. gruodžio 31 d. jau buvo sunkumų patiriančios įmonės, su sąlyga, kad joms pagal nacionalinę teisę netaikoma kolektyvinė nemokumo procedūra ir kad jos negavo sanavimo pagalbos, o jei ją gavo, grąžino paskolą ar baigėsi jų garantijos galiojimas suteikiant pagalbą pagal schemą, ir negavo restruktūrizavimo pagalbos, o jei ją gavo, suteikiant pagalbą pagal schemą, restruktūrizavimo planas joms nebetaikomas.
5.
Tinkamos išlaidos
5.1. Investicijos:
5.1.1. kai teikiamos paskolos:
5.1.1.1. nekilnojamojo turto statybai, jo įsigijimui arba atnaujinimui; su žeme susijusios išlaidos gali būti tinkamos finansuoti tik jei jos neviršija 10 proc. visų tinkamų finansuoti investicinio projekto išlaidų;
5.1.1.2. žemės ūkio technikos ir (ar) kitos gamybinės įrangos įsigijimui;
5.1.1.3. kompiuterių programinės įrangos įsigijimui ar kūrimui ir patentų, licencijų, autorių teisių ir prekių ženklų įsigijimui; 
5.1.1.4. bendrosioms išlaidoms, susijusioms su 5.1.1.1 ir 5.1.1.2 papunkčiuose nurodytomis išlaidoms;
5.1.2. kai perkama finansine nuoma (lizingu) – žemės ūkio technikos, kitos gamybinės įrangos ir (ar) įrenginių įsigijimui.
5.2. Trumpalaikis turtas:
5.2.1. kuras ir elektros energija ūkio reikmėms; 
5.2.2. trąšos;
5.2.3. augalų apsaugos priemonės;
5.2.4. dauginamoji medžiaga (lauko, daržo ir sodo žemės ūkio augalų sėklos, sodinamoji ir kita medžiaga, skirta tam tikros veislės augalams dauginti, ir kt.);
5.2.5. auginimo terpė ir indai, skirti augalams daiginti ir auginti;
5.2.6. pašarai ir (ar) jų priedai;
5.2.7. medžiagos, skirtos pašarams ruošti;
5.2.8. žemės ūkio technikos ir (ar) įrangos atsarginės dalys;
5.2.9. veterinarinės priemonės;
5.2.10. kooperatinių bendrovių perkama iš savo narių jų pagaminta žemės ūkio produkcija – kai pagalba teikiama kooperatinėms bendrovėms, užsiimančioms žemės ūkio produktų perdirbimu ir (ar) prekyba.
5.3. Biologinis turtas.
5.4. Darbo užmokestis ir su juo susiję mokesčiai.
5.5. Paskolos ir (ar) finansinės nuomos (lizingo) sutartyje turi būti nurodyta, kokioms 5.1–5.4 papunkčiuose nurodytoms išlaidoms yra teikiama paskola ir (ar) finansinės nuomos (lizingo) paslaugos.
5.6. Išlaidos, nurodytos 5.1–5.4 papunkčiuose, yra tinkamos ir tuo atveju, kai paskola imama kitai, anksčiau paimtai paskolai ar anksčiau pirktoms finansinės nuomos (lizingo)  paslaugoms minėtoms išlaidoms finansuoti, grąžinti (toliau – refinansavimo atvejis).
6.

Pagalbos teikimo sąlygos

6.1. Garantinės įmokos kompensavimo sąlygos: kompensuojama 100 proc. garantinės įmokos, sumokėtos už nuo schemos patvirtinimo finansų įstaigų, kurių paskutinių finansinių metų metinių finansinių ataskaitų rinkinys buvo audituotas (toliau – finansų įstaiga), teikiamas paskolas ir (ar) finansinės nuomos (lizingo) paslaugas su garantija iki 2021 m. birželio 30 d.
6.2. Palūkanų, sumokėtų finansų įstaigoms, kompensavimo sąlygos:
6.2.1. tuo atveju, kai paskola paimta ir (ar) lizingo paslaugos su garantija ir (ar) be garantijos  nupirktos nuo 2020 m. liepos 1 d. ir dėl šių paskolų ir (ar) lizingo paslaugų nėra priimta jokių sprendimų kompensuoti palūkanas:
6.2.1.1. kompensuojama:
6.2.1.1.1. kai sprendimai dėl pagalbos skyrimo priimami nuo 2020 m. liepos 1 d. iki 2021 m. sausio 15 d. – 100 proc. palūkanų, sumokėtų nuo schemos patvirtinimo iki 2020 m. gruodžio 31 d., ir 80 proc. palūkanų, sumokėtų nuo 2021 m. sausio 1 d.;
6.2.1.1.2. kai sprendimai dėl pagalbos skyrimo priimami nuo 2021 m. sausio 16 d. iki 2021 m. birželio 30 d. – 100 proc. palūkanų, sumokėtų nuo 2021 m. sausio 1 d. iki 2021 m. birželio 30 d., ir 80 proc. palūkanų, sumokėtų nuo 2021 m. liepos 1 d.;
6.2.1.2. bendras palūkanų kompensavimo laikotarpis negali būti ilgesnis kaip 36 mėnesiai:
6.2.1.2.1. skaičiuojant nuo paskolos ir (ar) lizingo sutarties pasirašymo dienos, kai paskolos ir (ar) lizingo sutartis pasirašyta nuo 2021 m. sausio 1 d., 
6.2.1.2.2. skaičiuojant nuo 2021 m. sausio 1 d., kai paskolos ir (ar) lizingo sutartis pasirašyta iki 2020 m. gruodžio 31 d.;
6.2.1.3. maksimali metinė palūkanų norma, nuo kurios skaičiuojama kompensacija, – 8 proc.;
6.2.2. tuo atveju, kai paskola su garantija paimta ir (ar) lizingo paslaugos su garantija nupirktos iki arba po schemos patvirtinimo ir (ar) paskola be garantijos paimta pagal nacionalinės plėtros įstaigos UAB Žemės ūkio paskolų garantijų fondo (toliau – Garantijų fondas) įgyvendinamas finansines priemones iki arba po schemos patvirtinimo ir dėl šių paskolų ir (ar) lizingo paslaugų iki šios schemos patvirtinimo buvo priimti sprendimai kompensuoti palūkanas:
6.2.2.1. kompensuojama 100 proc. palūkanų, sumokėtų nuo 2020 m. birželio 1 d. iki 2020 m. gruodžio 31 d., bet tik už tuos mėnesius, už kuriuos sumokėtos palūkanos nebuvo kompensuojamos pagal anksčiau priimtus sprendimus;
6.2.2.2. maksimali metinė palūkanų norma, nuo kurios skaičiuojama kompensacija, – 8 proc;
6.2.3. refinansavimo atveju:
6.2.3.1. kompensuojama 100 proc. palūkanų, sumokėtų nuo 2021 m. sausio 1 d. iki 2021 m. birželio 30 d.;
6.2.3.2. maksimali metinė palūkanų norma, nuo kurios skaičiuojama kompensacija, – 8 proc.
6.3. Pratęsus paskolos sutarties ar finansinės nuomos (lizingo) sutarties laikotarpį po sprendimo dėl pagalbos skyrimo pagal Priemonę priėmimo, palūkanų kompensavimo terminas nepratęsiamas. Palūkanos bei delspinigiai, mokami už pradelsto termino paskolas ar finansinės nuomos (lizingo) sutartis, nekompensuojami.
6.4. Sprendimas suteikti pagalbą turi būti priimtas iki  2021 m. birželio 30 d.
6.5. Vienam pagalbos gavėjui pagalbos suma (įskaitant ir anksčiau suteiktą pagalbą pagal Komunikato 3.1 papunkčio nuostatas pagal šią ir kitas priemones) negali viršyti Komunikate nustatytų ribų: 100 000 Eur – ūkio subjektams, užsiimantiems pirmine gamyba, ir 800 000 Eur – ūkio subjektams, užsiimantiems žemės ūkio produktų perdirbimu ir prekyba.
6.6. Siekiant užtikrinti, kad teikiant pagalbą nebūtų pažeistos nustatytos ribos, vertinamas įmonių susietumas vadovaujantis kriterijais, pateiktais reglamento (ES) Nr. 651/2014 I priede ir reglamento (ES) Nr. 702/2014 I priede.
6.7. Palūkanos, sumokėtos už paskolas, kurios ūkio subjektams suteiktos pagal skatinamosios finansinės priemonės „Paskolos ūkio subjektų, veikiančių žemės ūkio ir žuvininkystės produktų gamybos, perdirbimo ir prekybos srityse, likvidumui užtikrinti COVID-19 ligos protrūkio laikotarpiu“ schemą, patvirtintą Lietuvos Respublikos žemės ūkio ministro 2020 m. liepos 16 d. įsakymu Nr. 3D-539 „Dėl Skatinamosios finansinės priemonės „Paskolos ūkio subjektų, veikiančių žemės ūkio ir žuvininkystės produktų gamybos, perdirbimo ir prekybos srityse, likvidumui užtikrinti COVID-19 ligos protrūkio laikotarpiu“ schemos patvirtinimo“, pagal Priemonę nekompensuojamos.
6.8. Refinansavimo atveju:
6.8.1. refinansavimo sutartyje turi būti nurodyta, kokios paskolos ir (ar) finansinės nuomos (lizingo) paslaugos (nurodant sutarties datą ir Nr.) grąžinimui paimta paskola;
6.8.2. apskaičiuojant pagalbos dydį, turi būti įvertinta jau suteikta pagalba (jei pagalba buvo suteikta) tinkamoms išlaidoms, kurioms finansuoti buvo paimta ankstesnė paskola ar suteiktos finansinės nuomos (lizingo) paslaugos, siekiant, kad teikiant pagalbą pagal Priemonę būtų tenkinamos 6.5 papunktyje ir 8 punkte nustatytos sąlygos; 
6.8.3. pagalba teikiama tik dėl refinansavimo paskolos dalies, skirtos negrąžintai anksčiau paimtai paskolai ar anksčiau pirktoms finansinės nuomos (lizingo) paslaugoms grąžinti, t. y. neįskaičiuojant delspinigių, palūkanų, kitų mokesčių;
6.8.4. jei tik dalis anksčiau paimtos paskolos ar anksčiau pirktų finansinės nuomos (lizingo) paslaugų buvo skirta tinkamoms išlaidoms, nurodytoms 5.1–5.4 papunkčiuose, finansuoti, palūkanos skaičiuojamos nuo refinansavimo paskolos sumos, sumažintos proporcingai anksčiau paimtos paskolos ar pirktų finansinės nuomos (lizingo) netinkamų išlaidų dalimi.

7. 
Priemonės administravimas
7.1. Priemonę administruoja Garantijų fondas. 
7.2. Paraiškos dėl valstybės pagalbos pagal Priemonę skyrimo formą nustato Garantijų fondas ir skelbia interneto svetainėje adresu https://garfondas.lt/.
7.3. Paraiškos teikiamos Garantijų fondui šiais atvejai, kai:
7.3.1. imamos / paimtos paskolos ir (ar) perkamos / nupirktos finansinės nuomos (lizingo) paskolos, kurioms suteikiama / suteikta Garantijų fondo garantija;
7.3.2. paskolos be garantijos paimtos ir (ar) lizingo paslaugos be garantijos nupirktos po 2020 m. birželio 30 d.; 
7.3.3. imama refinansavimo paskola:
7.3.3.1. kai refinansavimo paskola paimta su garantija;
7.3.3.2. kai refinansavimo paskola be garantijos paimta anksčiau paimtai paskolai ir (ar) finansinės nuomos (lizingo) paslaugoms su garantija grąžinti;
7.3.3.3. kai refinansavimo paskola be garantijos paimta paskolai ir (ar) finansinės nuomos (lizingo) paslaugoms be garantijos, suteiktoms po 2020 m. birželio 30 d., grąžinti.

8.

Valstybės pagalbos sumavimas
8.1. Palūkanų ir garantinės įmokos kompensavimas pagal Priemonę yra valstybės pagalba, kuri teikiama pagal Komunikato ir šios schemos nuostatas.
8.2. Pagal Priemonę suteikta valstybės pagalba sumuojama su valstybės pagalba ir (ar) nereikšminga (de minimis) pagalba toms pačioms tinkamoms finansuoti išlaidoms, jei dėl tokio sumavimo neviršijamas didžiausias pagalbos intensyvumas ir didžiausia pagalbos suma.
8.3. Jei ūkio subjektas vykdo veiklą keliuose sektoriuose, teikiant pagalbą turi būti laikomasi Komunikato 23a punkte nurodytų reikalavimų.
8.4. Pagalba pagal Priemonę taip pat gali būti sumuojama su parama iš Europos Sąjungos lėšų ir (ar) kitų šaltinių, jei nebus viršytas paramos teikimą reglamentuojančiuose teisės aktuose nustatytas didžiausias paramos intensyvumas arba paramos suma toms pačioms tinkamoms finansuoti išlaidoms. Pagalba pagal Priemonę gali būti teikiama ūkio subjektų projektams, kuriems suteikta parama iš Europos Sąjungos lėšų ir (ar) kitų šaltinių siekia maksimalias leistinas ribas tuo atveju, jei projektai jau yra įgyvendinti ir ūkio subjektai projekto priežiūros laikotarpiu patiria sunkumų dėl COVID-19.
8.5. Tuo atveju, jei apskaičiavus valstybės pagalbą pagal Priemonę būtų viršytos nustatytos pagalbos dydžio ribos, priimamas sprendimas dėl mažesnės valstybės pagalbos sumos pagal Komunikatą suteikimo, kad nustatytos ribos nebūtų pažeistos.
9.

Stebėsena, patikros ir pagalbos lėšų susigrąžinimas

9.1. Garantijų fondas turi užtikrinti, kad teikiama valstybės pagalba atitiktų Komunikato ir šios schemos nuostatas. 
9.2. Garantijų fondas turi pateikti duomenis apie suteiktą pagalbą Suteiktos valstybės pagalbos ir nereikšmingos (de minimis) pagalbos registrui, vadovaudamasis Suteiktos valstybės pagalbos ir nereikšmingos (de minimis) pagalbos registro nuostatais, patvirtintais Lietuvos Respublikos Vyriausybės 2005 m. sausio  19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“, ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio  13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“.
9.3. Garantijų fondas savo nustatyta tvarka kas ketvirtį atrenka ne mažiau kaip 3 proc. pagalbos gavėjų, kuriems kompensuojamos palūkanos, sumokėtos už paimtas paskolas ir finansinės nuomos (lizingo) paslaugas be garantijos, ir patikrina, ar tinkamos išlaidos yra pagrįstos išlaidų pagrindimo ir išlaidų apmokėjimo įrodymo dokumentais.
9.4. Privalomos grąžinti lėšos, kurios pagalbos gavėjams buvo neteisėtai išmokėtos ir (arba) panaudotos pažeidžiant teisės aktus, ir su minėtomis lėšomis susijusios palūkanos administruojamos Gražintinų lėšų, susidariusių įgyvendinant valstybės pagalbos žemės ūkiui, maisto ūkiui, žuvininkystei ir kaimo plėtrai ir kitas iš valstybės biudžeto lėšų finansuojamas priemones, administravimo taisyklių, patvirtintų Lietuvos Respublikos žemės ūkio ministro 2011 m. spalio 13 d. įsakymu Nr. 3D-750 „Dėl Gražintinų lėšų, susidariusių įgyvendinant valstybės pagalbos žemės ūkiui, maisto ūkiui, žuvininkystei ir kaimo plėtrai ir kitas iš valstybės biudžeto lėšų finansuojamas priemones, administravimo taisyklių patvirtinimo“, nustatyta tvarka.
10.
Skaidrumo reikalavimai
10.1. Garantijų fondas, vadovaudamasis Komunikato nuostatomis, iki 2021 m. sausio 20 d. (kai sprendimai dėl pagalbos suteikimo priimti iki 2021 m. sausio 15 d.) ir iki 2021 m. liepos 20 d. (kai sprendimai dėl pagalbos suteikimo priimti nuo 2021 m. sausio 16 d. iki 2021 m. birželio 30 d.) reglamento (ES) Nr. 651/2014 III priede ir reglamento (ES) Nr. 702/2014 III priede nurodytą informaciją apie tuos pagalbos skyrimo atvejus, kai pagalbos gavėjui pagal Priemonę skirta pagalba viršijo 10 000 Eur, pateikia Žemės ūkio ministerijai, kuri juos paskelbia Europos Komisijos valstybės pagalbos skaidrumo viešos paieškos svetainėje https://webgate.ec.europa.eu/competition/transparency/ ne vėliau kaip per 12 mėnesių nuo pagalbos suteikimo dienos.
11.
Informacijos ir dokumentų saugojimas
11.1. Informacija ir dokumentai, susiję su pagalbos teikimu, saugomi ne trumpiau kaip 10 metų nuo paskutinės pagalbos suteikimo dienos.  

_____________________


