Lag
om tillfälliga undantag för att underlätta genomförandet 
av bolags- och föreningsstämmor
Utfärdad den 3 april 2020
Enligt riksdagens beslut1
föreskrivs följande.
Lagens innehåll och syfte
1 § Denna lag innehåller tillfälliga undantag från vissa bestämmelser om 
deltagande i bolagsstämmor, föreningsstämmor och sparbanksstämmor i 
följande lagar:
– aktiebolagslagen (2005:551),
– lagen (2018:672) om ekonomiska föreningar,
– bostadsrättslagen (1991:614),
– lagen (2002:93) om kooperativ hyresrätt,
– lagen (1973:1150) om förvaltning av samfälligheter,
– sparbankslagen (1987:619), och
– lagen (1995:1570) om medlemsbanker.
Lagen syftar till att underlätta genomförandet av bolags-, förenings- och
sparbanksstämmor på ett sådant sätt att risken för spridning av det virus som 
orsakar covid-19 minimeras.
Insamling av fullmakter och poströstning i aktiebolag
2 § Trots 7 kap. 4 § första stycket, 24 § tredje stycket och 63 § andra 
stycket aktiebolagslagen (2005:551) får styrelsen i ett aktiebolag inför en 
viss bolagsstämma besluta om insamling av fullmakter, även om det inte 
anges i bolagsordningen och utan att det anges i kallelsen till stämman.
Vid insamling av fullmakter med stöd av första stycket får det fullmaktsformulär som anges i 7 kap. 4 § andra stycket aktiebolagslagen tillhandahållas aktieägarna även genom att publiceras på bolagets webbplats tillsammans med den information som anges i 7 kap. 24 § tredje stycket i den lagen. 
Formuläret och informationen ska då, med avvikelse från det som anges i 
7 kap. 56 c § aktiebolagslagen, hållas tillgängliga på webbplatsen under 
minst en vecka närmast före stämman och dagen för stämman. 
I stället för att publiceras på bolagets webbplats får formuläret och informationen, med avvikelse från det som anges i 7 kap. 56 c § aktiebolagslagen, tillhandahållas aktieägarna genom att senast en vecka före stämman 
lämnas till dem på det sätt som bolaget annars använder för att lämna 
information till aktieägarna.
3 § Trots 7 kap. 4 a § första stycket, 24 § tredje stycket och 63 § andra 
stycket aktiebolagslagen (2005:551) får styrelsen i ett aktiebolag inför en 
viss bolagsstämma besluta att aktieägarna före stämman ska kunna utöva sin 
rösträtt per post, även om det inte anges i bolagsordningen och utan att det 
anges i kallelsen till stämman.
Vid poströstning med stöd av första stycket får det formulär som anges i 
7 kap. 4 a § andra stycket aktiebolagslagen tillhandahållas aktieägarna 
genom att publiceras på bolagets webbplats tillsammans med den information som anges i 7 kap. 24 § tredje stycket i den lagen. Formuläret och informationen ska då, med avvikelse från det som anges i 7 kap. 56 c § aktiebolagslagen, hållas tillgängliga på webbplatsen under minst en vecka 
närmast före stämman och dagen för stämman. 
I stället för att publiceras på bolagets webbplats får formuläret och informationen, med avvikelse från det som anges i 7 kap. 56 c § aktiebolagslagen, tillhandahållas aktieägarna genom att senast en vecka före stämman 
lämnas till dem på det sätt som bolaget annars använder för att lämna 
information till aktieägarna.
Ombud och poströstning i andra företagsformer
Ekonomiska föreningar
4 § Trots 6 kap. 4 § lagen (2018:672) om ekonomiska föreningar och oavsett vad som anges i stadgarna, får styrelsen i en ekonomisk förening inför 
en viss föreningsstämma besluta att medlemmarna har rätt att anlita ett 
ombud som inte ingår i den krets som anges i första stycket i den paragrafen. 
Trots 5 § i samma kapitel och oavsett vad som anges i stadgarna, får styrelsen också besluta att ombud vid stämman får företräda fler än tre medlemmar.
Trots 6 kap. 42 § andra stycket lagen om ekonomiska föreningar och 
oavsett vad som anges i stadgarna, får styrelsen inför ett visst fullmäktigemöte dels besluta att fullmäktige får delta i mötet genom ombud, dels fatta 
sådana beslut som anges i första stycket i den förevarande paragrafen även 
när det gäller fullmäktige.
5 § Trots 6 kap. 6 § lagen (2018:672) om ekonomiska föreningar får 
styrelsen i en ekonomisk förening inför en viss föreningsstämma besluta att 
medlemmarna före stämman ska kunna utöva sin rösträtt per post, även om 
det inte anges i stadgarna och utan att det anges i kallelsen till stämman.
Vid poströstning med stöd av första stycket får det formulär som anges i 
6 kap. 6 § andra stycket lagen om ekonomiska föreningar tillhandahållas 
medlemmarna även genom att publiceras på föreningens webbplats tillsammans med den information som anges i den paragrafen. Formuläret och 
informationen ska då hållas tillgängliga på webbplatsen under minst en 
vecka närmast före stämman och dagen för stämman. 
I stället för att publiceras på föreningens webbplats får formuläret och informationen tillhandahållas medlemmarna genom att senast en vecka före 
stämman lämnas till dem på det sätt som föreningen annars använder för att 
lämna information till medlemmarna.
Bostadsrättsföreningar
6 § Trots 9 kap. 14 § 4 bostadsrättslagen (1991:614) och oavsett vad som 
anges i stadgarna, får styrelsen i en bostadsrättsförening inför en viss föreningsstämma besluta att medlemmarna har rätt att anlita ett ombud som inte ingår i den krets som anges i den punkten och att ett ombud får företräda fler 
än en medlem.
7 § Trots 9 kap. 14 § 3 bostadsrättslagen (1991:614) får styrelsen i en bostadsrättsförening inför en viss föreningsstämma besluta att medlemmarna 
före stämman ska kunna utöva sin rösträtt per post i enlighet med 6 kap. 6 § 
andra stycket lagen (2018:672) om ekonomiska föreningar och 5 § i denna 
lag.
Kooperativa hyresrättsföreningar
8 § Trots 2 kap. 17 b § lagen (2002:93) om kooperativ hyresrätt och oavsett vad som anges i stadgarna, får styrelsen i en kooperativ hyresrättsförening inför en viss föreningsstämma besluta att medlemmarna har rätt att 
anlita ett ombud som inte ingår i den krets som anges i den paragrafen och 
att ett ombud får företräda fler än en medlem.
9 § Trots 2 kap. 17 a § lagen (2002:93) om kooperativ hyresrätt får styrelsen i en kooperativ hyresrättsförening inför en viss föreningsstämma besluta 
att medlemmarna före stämman ska kunna utöva sin rösträtt per post i enlighet med 6 kap. 6 § andra stycket lagen (2018:672) om ekonomiska föreningar och 5 § i denna lag.
Samfällighetsföreningar
10 § Trots 49 § lagen (1973:1150) om förvaltning av samfälligheter och 
oavsett vad som anges i stadgarna, får styrelsen i en samfällighetsförening 
inför en viss föreningsstämma besluta att ett ombud får företräda fler än en 
medlem.
Sparbanker och medlemsbanker
11 § Trots 4 kap. 13 § första stycket sparbankslagen (1987:619) och oavsett vad som anges i reglementet, får styrelsen i en sparbank inför en viss 
sparbanksstämma besluta att huvudmännen får anlita ombud med skriftlig, 
av huvudmannen undertecknad och daterad fullmakt eller utöva sin rösträtt 
per post i enlighet med 6 kap. 6 § andra stycket lagen (2018:672) om ekonomiska föreningar och 5 § i denna lag.
En huvudman som anlitar ett ombud eller utövar sin rösträtt per post ska 
anses vara närvarande vid tillämpning av 4 kap. 14 § sparbankslagen.
12 § Trots 7 kap. 2 § lagen (1995:1570) om medlemsbanker och oavsett 
vad som anges i stadgarna, får styrelsen i en medlemsbank inför en viss 
föreningsstämma besluta att ett ombud får företräda fler än en medlem.
Trots 7 kap. 12 § lagen om medlemsbanker och oavsett vad som anges i 
stadgarna, får styrelsen inför ett visst fullmäktigemöte besluta dels att fullmäktige får delta i mötet genom ombud, dels att ett ombud får företräda fler 
än en fullmäktig.
Det som sägs om poströstning i 5 § i denna lag gäller även för medlemsbanker.
Ömsesidiga försäkringsbolag, försäkringsföreningar och tjänstepensionsföreningar
13 § Bestämmelserna i 4 och 5 §§ gäller även för ömsesidiga försäkringsbolag, försäkringsföreningar och tjänstepensionsföreningar. Det som sägs i
de paragraferna om stadgarna ska när det gäller ömsesidiga försäkringsbolag 
avse bolagsordningen.
 
1. Denna lag träder i kraft den 15 april 2020.
2. Lagen upphör att gälla vid utgången av 2020.
På regeringens vägnar
STEFAN LÖFVEN
MORGAN JOHANSSON
(Justitiedepartementet)
