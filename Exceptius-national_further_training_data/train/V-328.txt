LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) ATVEJO APIBRĖŽIMO ATNAUJINIMO

2020 m.  kovo 10 d. Nr. V-328 
Vilnius

Vadovaudamasis Lietuvos Respublikos civilinės saugos įstatymo 8 straipsniu, 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į COVID-19 ligos (koronaviruso infekcijos) epidemiologinę situaciją ir į Pasaulio sveikatos organizacijos rekomendacijas ir Europos ligų prevencijos ir kontrolės centro gaires dėl COVID-19 ligos (koronaviruso infekcijos) plitimo prevencijos, n u s p r e n d ž i u:
1.	Pakeisti COVID-19 ligos (koronaviruso infekcijos) atvejo apibrėžimą:
Įtariamas atvejis  
Asmuo su ūmia kvėpavimo takų infekcija (staigiai prasidėjęs bent vienas iš šių simptomų: karščiavimas, kosulys, apsunkintas kvėpavimas)
IR
nėra nustatyta kitos etiologinės priežasties, kuri paaiškintų šiuos simptomus
IR
14 dienų laikotarpiu iki simptomų pradžios keliavo ar gyveno teritorijose, kur vyksta COVID-19 ligos (koronaviruso infekcijos) vietinis plitimas ar plitimas visuomenėje *
* šiuo metu - Kinija (visos provincijos), Honkongas, Iranas, Japonija, Pietų Korėja, Singapūras, Italija, Prancūzija, Vokietija, Ispanija. Teritorijų, kuriose vyksta COVID-19 ligos (koronaviruso infekcijos) plitimas visuomenėje, sąrašas, keičiantis epidemiologinei situacijai, nuolat atnaujinamas ir skelbiamas Sveikatos apsaugos ministerijos interneto puslapyje http://sam.lrv.lt/koronavirusas. 
Bendra situacija pateikiama Pasaulio sveikatos organizacijos puslapyje https://www.who.int/emergencies/diseases/novel-coronavirus-2019/situation-reports/.
ARBA
Asmuo su ūmios kvėpavimo takų infekcijos simptomais IR buvęs artimame sąlytyje su patvirtintu ar tikėtinu COVID-19 ligos (koronaviruso infekcijos) atveju 
ARBA 
Asmuo su sunkia ūmia kvėpavimo takų infekcija (karščiavimas ir bent vienas kvėpavimo takų ligos simptomų – kosulys, apsunkintas kvėpavimas)
IR
kuriam būtina hospitalizacija
IR 
nėra nustatyta kitos etiologinės priežasties, kuri paaiškintų šiuos simptomus.

Patvirtintas atvejis
Asmuo, kuriam laboratorijoje patvirtinta COVID-19 liga (koronaviruso infekcija), nepriklausomai nuo klinikos ir simptomų.
Praplėtus paveiktų teritorijų sąrašą, asmenims, kurie buvo apsistoję ar keliavo šiose šalyse:
–	rekomenduojama stebėti savo sveikatą 14 dienų nuo buvimo šiose teritorijose dienos;
–	registruotis NVSC puslapyje esančioje anketoje keliautojams http://nvsc.lrv.lt/lt/naujienos/asmenu-keliavusiu-covid-19-paveiktose-teritorijose-prasome-pateikti-informacija; 
–	vengti socialinių kontaktų (nesilankyti viešose vietose, pagal galimybes nesinaudoti viešuoju transportu, stengtis laikytis ne mažiau kaip 2 metrai nuo kitų asmenų, nesikviesti svečių į namus ir pan.);
–	jei sveikatos stebėjimo metu išsivysto ligos simptomai (karščiavimas, kosulys, apsunkintas kvėpavimas), nedelsiant informuotų Bendrąjį pagalbos centrą telefonu 112;
–	jei per 14 dienų nuo paskutinio sąlyčio neatsiranda jokių simptomų, laikoma, kad asmeniui nėra COVID-19 ligos (koronaviruso infekcijos) rizikos.
2. Pavedu asmens sveikatos priežiūros įstaigoms, Nacionaliniam visuomenės sveikatos centrui prie Sveikatos apsaugos ministerijos, Nacionalinei visuomenės sveikatos priežiūros laboratorijai, Užkrečiamųjų ligų ir AIDS centrui naudoti šį COVID-19 ligos (koronaviruso infekcijos) atvejo apibrėžimą atvejų išaiškinimui ir nustatymui bei taikant prevencijos ir kontrolės priemones.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
