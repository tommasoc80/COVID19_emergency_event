Besluit van de Minister van Volksgezondheid, Welzijn en Sport van 29 januari 2021, kenmerk PDC19-1821135-217810, tot goedkeuring van een protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, van Corendon Dutch Airlines
De Minister van Volksgezondheid, Welzijn en Sport,

Gelet op artikel 6.7c, vierde lid, onderdeel j, 2°, van de Tijdelijke regeling maatregelen covid-19;

Gelet op het verzoek van Corendon Dutch Airlines, d.d. 29 januari 2021 tot goedkeuring van het crew test protocol Corendon Dutch Airlines;

Besluit:

Artikel 1
Het bij brief van 29 januari 2021 door Corendon Dutch Airlines voorgelegde protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, zoals opgenomen in de bijlage bij dit besluit, wordt goedgekeurd.

Artikel 2
Dit besluit treedt in werking door toezending aan de aanvrager, d.d. 29 januari 2021, en werkt terug tot en met 27 januari 2021.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Belanghebbenden kunnen bezwaar maken binnen zes weken na toezending aan de aanvrager. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op.

TOELICHTING
Artikel 6.7c, vierde lid, onderdeel j, 2o, van de Tijdelijke regeling maatregelen covid-19 (Trm) maakt het mogelijk voor de aanbieder van vervoer per luchtvaartuig als alternatief voor de testverplichtingen conform artikel 6.7c, tweede lid, van de Trm, ervoor zorg te dragen dat de bemanning van een luchtvaartuig zich houdt aan een door de Minister van VWS goedgekeurde protocol.

Dit besluit betreft de goedkeuring van het door Corendon Dutch Airlines ingediende protocol. Het door Corendon Dutch Airlines ingediende protocol biedt, het 97e OMT-advies deel 1 in afweging nemend, naar oordeel van de Minister van Volksgezondheid, Welzijn en Sport een beschermingsniveau dat ten minste gelijkwaardig is aan het beschermingsniveau dat wordt bereikt met toepassing van het eerste lid van artikel 6.7c van de Tijdelijke regeling maatregelen covid-19, als bedoeld in artikel 1 van de op 25 januari gepubliceerde Regeling met kenmerknummer 1812480-217085-WJZ.

Het protocol wordt met terugwerkende kracht goedgekeurd vanaf 27 januari 2021.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Betreft: Crew test protocol Corendon Dutch Airlines
28 januari 2021

Sinds zaterdag 23 januari geldt een testverplichting voor de bemanning van luchtvaartmaatschappijen vliegend vanuit een hoog risicogebied naar Nederland. In de tijdelijke regeling maatregelen COVID-19 worden zij verplicht tot het hebben van een negatief antigeentestresultaat van maximaal 4 uur oud voor instappen op de vlucht naar Nederland.

Naar aanleiding van bovenstaande hebben Luchtvaartmaatschappijen, waaronder Corendon Dutch Airlines (CND), bij de overheid aangegeven dat dit buitenproportioneel is en bovendien niet uitvoerbaar is. De Nederlandse overheid is bereid om voor de bemanning van luchtvaartmaatschappijen ontheffing te verlenen van de testverplichting voor vertrek naar Nederland, onder voorwaarde van strikte naleving van protocollen die voldoen aan de voorwaarden van het OMT (zie ook Kamerbrief over mogelijkheid tot ontheffing van testverplichting voor luchtvaartbemanning, met kenmerk: 1818273- 217501-PDC19).

CND verzoekt hierbij dan ook goedkeuring voor onderstaand protocol, als alternatief voor de vereiste maatregelen zoals beschreven in Notice to Airmen (NOTAM) A0168/21 en A169/21, aangaande het testen van vliegend personeel van Corendon Dutch Airlines.

Maatregelen en Restricties Vliegend Personeel
EASA heeft op 26 maart 2020 richtlijnen uitgebracht voor het management van cabinepersoneel in relatie tot de uitbraak van het coronavirus. EASA beveelt luchtvaartmaatschappijen onder meer aan om alle niet-essentiële interactie tussen cabinepersoneel en passagiers zoveel als praktisch haalbaar aan te passen om het risico op besmetting door passagiers te reduceren. De basis van het protocol van CND ligt in de richtlijnen van EASA en ICAO. CND heeft een groot aantal maatregelen genomen welke in lijn zijn gebracht met de adviezen van het RIVM. Wie klachten heeft mag niet vliegen. Bovendien instrueert CND al sinds het begin van de coronacrisis haar bemanningsleden tijdens het verblijf in quarantaine te gaan in het hotel (‘crew bubble’). Buiten de adviezen ter voorkoming van virustransmissie (persoonlijke hygiëne, social distancing etc.) betekent dit:

–Vermijd zo veel mogelijk contact met derden (1,5m afstand);

–Niet van hotel terrein af;

–Mondneusmasker op buiten de kamer;

–CND zorgt voor veilig transport van en naar de luchthaven.

Voorgesteld protocol
A.CND zal haar vliegend personeel voorafgaand aan de vlucht vanuit Nederland naar een hoog risicogebied een PCR test af laten nemen. Daarnaast zal er een antigeensneltest worden afgenomen op de dag van vertrek1. Mocht de PCR (of LAMP test) binnen 12 uur voor vertrek afgenomen kunnen worden dan zal conform het OMT-advies de noodzaak van een antigeensneltest de dag van vertrek vervallen. In geval van een positieve testuitslag mag het betreffende personeelslid niet vliegen en wordt geadviseerd in thuisquarantaine te gaan. Dit betekent in alle redelijkheid dat de crew tijdens de heenreis, het verblijf op het buitenstation, en op de terugreis welke binnen 72 uur na vertrek vanuit Nederland aanvangt, geen besmettingsgevaar voor elkaar of, na terugkomst, voor anderen oplevert. Omdat de passagiers op de terugreis negatief zijn getest voor vertrek, is er vanuit de passagiers geen risico op overdracht van het coronavirus.

B.Indien het verblijf op het buitenstation langer is dan 72 uur (vertrek vanuit Nederland en aanvang terugvlucht naar Nederland) zal het bemanningslid op het buitenstation een antigeentest laten verrichten op de dag van vertrek2 indien beschikbaar. Indien dit niet mogelijk is op het buitenstation zal er een antigeentest plaatsvinden bij terugkeer in Nederland.

C.Voor het verblijf op het buitenstation dient de bemanning zich te houden aan de maatregelen en restricties zoals hierboven beschreven in de paragraaf ‘Maatregelen en Restricties Vliegend Personeel.’

D.Indien iemand van de crew COVID-19-geassocieerde klachten ontwikkelt en er is geen antigeentest beschikbaar, dan vliegt men terug met een mondneusmasker en afgezonderd in de vlucht en dienen andere adviezen ter voorkoming van transmissie (persoonlijke hygiëne, afstand houden etc.) maximaal aangehouden te worden. Bij aankomst in Nederland dient deze persoon zich zo snel mogelijk te isoleren en zich te laten testen.

Tot slot zal CND het initiatief nemen voor het inrichten van een gezamenlijke evaluatie (RIVM en betrokken Ministeries) om zo de effectiviteit van het protocol vast te stellen en bij te sturen indien noodzakelijk. Intern zal CND gebruik maken van haar Safety Management System (SMS) en middels rapportage aan het Safety Review Board (SRB) de effectiviteit toetsen en zo nodig bijsturen.

Mocht u nog vragen en/ of opmerkingen hebben verneem ik deze graag.

Accountable Manager Corendon Dutch Airlines.

1
in ieder geval binnen 12 uur voor vertrek van de vlucht.

2
in ieder geval binnen 12 uur voor vertrek van de vlucht.

