Regeling van het bestuur van de Dienst voor het kadaster en de openbare registers tot wijziging van de Organisatieregeling Kadaster 2008
No. 20.019910

Het bestuur van de Dienst voor het kadaster en de openbare registers,

Gelet op artikel 4 van de Kadasterwet;

Besluit:

ARTIKEL I
De Organisatieregeling Kadaster 2008 wordt als volgt gewijzigd:

Artikel 2 wordt als volgt gewijzigd:

1. Het eerste lid komt te luiden:

1.Voor aanbieding van stukken ter inschrijving in de openbare registers, zijn de kantoren, bedoeld in artikel 1, met uitzondering van de kantoren te Apeldoorn, op maandag tot en met vrijdag van 9.00 tot 15.00 uur voor het publiek opengesteld, met dien verstande dat stukken in papieren vorm ter inschrijving van feiten die betrekking hebben op luchtvaartuigen of op rechten waaraan die luchtvaartuigen zijn onderworpen, uitsluitend kunnen worden aangeboden aan het kantoor te Rotterdam.

2. In het tweede lid wordt ‘Hofstraat 110’ vervangen door ‘Laan van Westenenk 701’;

3. In het derde lid wordt ‘bedoeld in het eerste lid’ vervangen door ‘bedoeld in artikel 1’.

ARTIKEL II
Dit besluit treedt in werking met ingang van 1 juli 2020.

Deze regeling zal met de toelichting in de Staatscourant worden geplaatst.

Apeldoorn, 22 juni 2020
Raad van Bestuur,
Namens deze
M.H.T. Jansen

TOELICHTINGAanleiding
In verband met de uitbraak van het COVID-19 virus zijn in Nederland, maar ook wereldwijd, maatregelen genomen om verdere verspreiding van het virus tegen te gaan. Een van de maatregelen die het bestuur heeft genomen is de mogelijkheid voor Kadastermedewerkers om fysiek op kantoor aanwezig te zijn, te reguleren en te beperken tot één kantoor te Apeldoorn. Dit betekent dat het kantoor van de Dienst aan de Hofstraat 110 te Apeldoorn voorlopig gesloten zal worden. Daarnaast wordt voor (volledige) sluiting van dit kantoor te Apeldoorn gekozen, zodat de geplande verbouwingswerkzaamheden aan het kantoor ongestoord kunnen worden uitgevoerd.

De onderhavige wijziging houdt in dat in artikel 2, tweede lid, het kantoor aan de Laan van Westenenk 701 te Apeldoorn, wordt aangewezen als het kantoor waaraan uitsluitend de aanbieding van in depot te nemen tekeningen en andere stukken die deel uitmaken van een stuk dat ter inschrijving in de openbare registers zal worden aangeboden, kan worden gedaan. Aanbieding van dergelijke stukken zal plaats kunnen vinden gedurende de periode dat het kantoor voor het publiek is opengesteld, te weten op maandag tot en met vrijdag van 9.00 tot 15.00 uur.

Dit besluit blijft van kracht zolang het treffen van maatregelen tot het beperken van fysiek contact noodzakelijk zijn, overeenkomstig de richtlijnen die daarover vanuit de Rijksoverheid worden gesteld. Hierbij wordt tevens rekening gehouden met de (afronding van de) verbouwingswerkzaamheden die sluiting van het kantoor rechtvaardigen. Een besluit tot opheffing van de in deze regeling getroffen maatregel zal middels de Staatscourant worden bekendgemaakt.

Redactioneel
Tevens wordt deze wijziging aangewend om een tweetal redactionele wijzigingen door te voeren in artikel 2. De eerste ziet op herformulering van het eerste lid, aangezien de huidige redactie de indruk kan wekken dat alleen de aanbieding van stukken in papieren vorm is geregeld, wat niet de bedoeling is (geweest). De wijziging van het eerste lid, dient ter verduidelijking dat de aanbieding van stukken, zowel in papieren áls elektronische vorm, die dienen ter inschrijving in de openbare registers, kan plaatsvinden tussen 9.00 tot 15.00 uur, aan de kantoren die daarvoor zijn opengesteld voor het publiek, met uitzondering van de kantoren te Apeldoorn. Dit sluit ook beter aan bij artikel 4, onderdeel b, van de Kadasterwet dat een grondslag biedt om te bepalen op welke plaatsen en gedurende welke tijden stukken (en niet: stukken in papieren vorm) ter inschrijving in de openbare registers kunnen worden aangeboden.

De tweede volzin van het eerste lid, dat ziet op de aanbieding van stukken ter inschrijving van feiten die betrekking hebben op luchtvaartuigen of op rechten waaraan die luchtvaartuigen zijn onderworpen, heeft wel betrekking op stukken in papieren vorm en deze kunnen uitsluitend worden aangeboden aan het kantoor te Rotterdam, zoals toegelicht bij besluit van het bestuur van 20 april 2010 (Stcrt. 2010, 6856).

De tweede redactionele wijziging betreft een verbetering van artikel 2, derde lid, en houdt in de verwijzing naar de kantoren als bedoeld in artikel 1 van de Organisatieregeling Kadaster 2008.

Raad van Bestuur,
Namens deze
M.H.T. Jansen