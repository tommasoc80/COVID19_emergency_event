Wet van 8 april 2020, houdende regels voor het tijdelijk voorzien in besluitvorming via digitale weg door besturen van provincies, gemeenten, waterschappen en de openbare lichamen Bonaire en Saba (Tijdelijke wet digitale beraadslaging en besluitvorming provincies, gemeenten, waterschappen en openbare lichamen Bonaire, Sint Eustatius en Saba)

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is om, in
verband met de beperkingen die tijdens de uitbraak van het COVID-19
virus gelden voor bijeenkomsten van personen en gelet op het belang van
het kunnen blijven functioneren van provincies, gemeenten, waterschappen en de openbare lichamen Bonaire, Sint Eustatius en Saba
besluitvorming door provinciale staten, gemeenteraden, algemeen
besturen van waterschappen en de eilandsraden van de openbare
lichamen Bonaire, Sint Eustatius en Saba in een digitale omgeving tijdelijk
mogelijk te maken;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
HOOFDSTUK 1 TIJDELIJKE AFWIJKING PROVINCIEWET
Artikel 1.1
In aanvulling op artikel 19, tweede lid, van de Provinciewet kan de
plaats die door de commissaris van de Koning wordt aangewezen voor de
vergadering tevens een digitale omgeving betreffen. Het ter inzage leggen
van de agenda en de daarbij behorende voorstellen geschiedt langs
digitale weg.
Artikel 1.2
In afwijking van artikel 20, eerste lid, van de Provinciewet kan de digitale
vergadering worden geopend indien meer dan de helft van het aantal
zitting hebbende leden in een digitale omgeving deelneemt aan die
vergadering. Het verslag vermeldt de deelnemende leden.

Artikel 1.3
1. In aanvulling op artikel 23, eerste lid, van de Provinciewet wordt
onder openbaar tevens verstaan een vergadering in een digitale
omgeving die door de bevolking op afstand middels een live-verbinding
kan worden gevolgd.
2. Een vergadering als bedoeld in het eerste lid, vindt slechts doorgang
voor zover:
a. ieder lid afzonderlijk digitaal toegang heeft tot de beraadslaging en
stemming;
b. de leden zichtbaar en hoorbaar herkenbaar zijn op een zodanige wijze
dat hun identiteit kan worden vastgesteld; en
c. de voorzitter in staat is de orde te handhaven.
Artikel 1.4
1. In aanvulling op artikel 28, tweede lid, van de Provinciewet kunnen
stembriefjes door ieder lid van provinciale staten persoonlijk, per koerier
of per brief worden ingeleverd bij de griffie na afloop van een vergadering
als bedoeld in artikel 1.3 van deze wet. De voorzitter bepaalt het tijdstip en
zo nodig de volgorde waarop de stembriefjes uiterlijk door de griffie
moeten zijn ontvangen en maakt de uitslag van de stemming zo spoedig
mogelijk na dit tijdstip openbaar.
2. Bij een stemming als bedoeld in het eerste lid vergewist de voorzitter
zich van de authenticiteit van de uitgebrachte stem, met dien verstande
dat bij een geheime stem deze stem niet herleidbaar is tot het lid dat de
stem heeft uitgebracht.
3. Bij ministeriële regeling kunnen nadere regels worden gesteld over
de stemming, bedoeld in het eerste lid.
Artikel 1.5
1. In aanvulling op artikel 32, eerste lid, van de Provinciewet kan een
stemming over een onderwerp waarvoor geen geheime stemming als
bedoeld in artikel 31 van de Provinciewet is voorgeschreven, tevens
plaatsvinden in een vergadering als bedoeld in artikel 1.3 van deze wet. Bij
deze stemming maakt ieder lid dat aan de vergadering deelneemt door
middel van een openbare wilsuitdrukking kenbaar of hij voor of tegen het
voorstel stemt. De voorzitter maakt de uitslag terstond bekend.
2. Bij ministeriële regeling kunnen regels worden gesteld omtrent de
technische vereisten van de digitale omgeving, de toegang tot de digitale
omgeving en de wijze van beraadslaging en besluitvorming.
3. Indien de voorzitter dit nodig oordeelt, kan door hem in plaats van tot
een stemming als bedoeld in het eerste lid tot een stemming als bedoeld
in artikel 1.4 van deze wet worden besloten.
Artikel 1.6
In aanvulling op artikel 81, vierde lid, van de Provinciewet, zijn de
artikelen 1.1 tot en met 1.3 van deze wet van overeenkomstige toepassing
ten aanzien van de vergadering van een door provinciale staten ingestelde
bestuurscommissie, met dien verstande dat voor «de commissaris»
telkens wordt gelezen «de voorzitter van de bestuurscommissie».
Artikel 1.7
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in de artikelen 195 en 204 van de Provinciewet.

HOOFDSTUK 2 TIJDELIJKE AFWIJKING GEMEENTEWET
Artikel 2.1
In aanvulling op artikel 19, tweede lid, van de Gemeentewet kan de
plaats die door de burgemeester wordt aangewezen voor de vergadering
tevens een digitale omgeving betreffen. Het ter inzage leggen van de
agenda en de daarbij behorende voorstellen geschiedt langs digitale weg.
Artikel 2.2
In afwijking van artikel 20, eerste lid, van de Gemeentewet wet kan de
digitale vergadering worden geopend indien meer dan de helft van het
aantal zitting hebbende leden in een digitale omgeving deelneemt aan die
vergadering. Het verslag vermeldt de deelnemende leden.
Artikel 2.3
1. In aanvulling op artikel 23, eerste lid, van de Gemeentewet wordt
onder openbaar tevens verstaan een vergadering in een digitale
omgeving die door de bevolking op afstand middels een live-verbinding
kan worden gevolgd.
2. Een vergadering als bedoeld in het eerste lid, vindt slechts doorgang
voor zover:
a. ieder lid afzonderlijk digitaal toegang heeft tot de beraadslaging en
stemming;
b. de leden zichtbaar en hoorbaar herkenbaar zijn op een zodanige wijze
dat hun identiteit kan worden vastgesteld; en
c. de voorzitter in staat is de orde te handhaven.
Artikel 2.4
1. In aanvulling op artikel 28, tweede lid, van de Gemeentewet kunnen
stembriefjes door ieder raadslid persoonlijk, per koerier of per brief
worden ingeleverd bij de griffie na afloop van een vergadering als
bedoeld in artikel 2.3 van deze wet. De voorzitter bepaalt het tijdstip en zo
nodig de volgorde waarop de stembriefjes uiterlijk door de griffie moeten
zijn ontvangen en maakt de uitslag van de stemming zo spoedig mogelijk
na dit tijdstip openbaar.
2. Bij een stemming als bedoeld in het eerste lid vergewist de voorzitter
zich van de authenticiteit van de uitgebrachte stem, met dien verstande
dat bij een geheime stem deze stem niet herleidbaar is tot het lid dat de
stem heeft uitgebracht.
3. Bij ministeriële regeling kunnen nadere regels worden gesteld over
de stemming, bedoeld in het eerste lid.
Artikel 2.5
1. In aanvulling op artikel 32, eerste lid, van de Gemeentewet kan een
stemming over een onderwerp waarvoor geen geheime stemming als
bedoeld in artikel 31 van de Gemeentewet is voorgeschreven, tevens
plaatsvinden in een vergadering als bedoeld in artikel 2.3 van deze wet. Bij
deze stemming maakt ieder lid dat aan de vergadering deelneemt door
middel van een openbare wilsuitdrukking kenbaar of hij voor of tegen het
voorstel stemt. De voorzitter maakt de uitslag terstond bekend.
2. Bij ministeriële regeling kunnen regels worden gesteld omtrent de
technische vereisten van de digitale omgeving, de toegang tot de digitale
omgeving en de wijze van beraadslaging en besluitvorming. 
3. Indien de voorzitter dit nodig oordeelt, kan door hem in plaats van tot
een stemming als bedoeld in het eerste lid tot een stemming als bedoeld
in artikel 2.4 van deze wet worden besloten.
Artikel 2.6
In aanvulling op artikel 83, vierde lid, van de Gemeentewet, zijn de
artikelen 2.1 tot en met 2.3 van deze wet van overeenkomstige toepassing
ten aanzien van de vergadering van een door de raad ingestelde bestuurscommissie, met dien verstande dat voor «de burgemeester» telkens wordt
gelezen «de voorzitter van de bestuurscommissie».
Artikel 2.7
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in de artikelen 191 en 200 van de Gemeentewet.
HOOFDSTUK 3 TIJDELIJKE AFWIJKING WATERSCHAPSWET
Artikel 3.1
1. In aanvulling op artikel 35, eerste lid, van de Waterschapswet wordt
onder openbaar tevens verstaan een vergadering in een digitale
omgeving die door de bevolking op afstand middels een live-verbinding
kan worden gevolgd.
2. Een vergadering als bedoeld in het eerste lid, vindt slechts doorgang
voor zover:
a. ieder lid afzonderlijk digitaal toegang heeft tot de beraadslaging en
stemming;
b. de leden zichtbaar en hoorbaar herkenbaar zijn op een zodanige wijze
dat hun identiteit kan worden vastgesteld; en
c. de voorzitter in staat is de orde te handhaven.
Artikel 3.2
1. In aanvulling op artikel 38c, tweede lid, van de Waterschapswet
kunnen stembriefjes door ieder lid van het algemeen bestuur persoonlijk,
per koerier of per brief worden ingeleverd bij de voorzitter na afloop van
een vergadering als bedoeld in artikel 3.1 van deze wet. De voorzitter
bepaalt het tijdstip en zo nodig de volgorde waarop de stembriefjes
uiterlijk door hem moeten zijn ontvangen en maakt de uitslag van de
stemming zo spoedig mogelijk na dit tijdstip openbaar.
2. Bij een stemming als bedoeld in het eerste lid vergewist de voorzitter
zich van de authenticiteit van de uitgebrachte stem, met dien verstande
dat bij een geheime stem deze stem niet herleidbaar is tot het lid dat de
stem heeft uitgebracht.
3. Bij ministeriële regeling kunnen nadere regels worden gesteld over
de stemming, bedoeld in het eerste lid.
Artikel 3.3
1. Een stemming als bedoeld in artikel 38c van de Waterschapswet kan
tevens plaatsvinden in een vergadering als bedoeld in artikel 3.1 van deze
wet. Bij deze stemming maakt ieder lid dat aan de vergadering deelneemt
door middel van een openbare wilsuitdrukking kenbaar of hij voor of
tegen het voorstel stemt. De voorzitter maakt de uitslag terstond bekend.
2. Bij ministeriële regeling kunnen regels worden gesteld omtrent de
technische vereisten van de digitale omgeving, de toegang tot de digitale
omgeving en de wijze van beraadslaging en besluitvorming.
3. Indien de voorzitter dit nodig oordeelt, kan door hem in plaats van tot
een stemming als bedoeld in het eerste lid tot een stemming als bedoeld
in artikel 3.2 van deze wet worden besloten.
Artikel 3.4
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in de artikelen 101 en 107 van de Waterschapswet.
HOOFDSTUK 4 TIJDELIJKE AFWIJKING WET GEMEENSCHAPPELIJKE REGELINGEN
Artikel 4.1
De bepalingen in de hoofdstukken 1 tot en met 3 van deze wet zijn van
overeenkomstige toepassing op gemeenschappelijke regelingen als
bedoeld in de Wet gemeenschappelijke regelingen voor zover in die wet
bepalingen uit de Provinciewet, de Gemeentewet, de Waterschapswet en
de Wet openbare lichamen Bonaire, Sint Eustatius en Saba waarop deze
wet een afwijking of aanvulling regelt, van overeenkomstige toepassing
zijn verklaard.
Artikel 4.2
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in de artikelen 34, 47, 50f, 58, 67, 80, 90, en 134 van de Wet
gemeenschappelijke regelingen.
HOOFDSTUK 5 TIJDELIJKE AFWIJKING WET OPENBARE
LICHAMEN BONAIRE, SINT EUSTATIUS EN SABA EN WET
FINANCIËN OPENBARE LICHAMEN BONAIRE, SINT EUSTATIUS
EN SABA
Artikel 5.1
In aanvulling op artikel 19, tweede lid, van de Wet openbare lichamen
Bonaire, Sint Eustatius en Saba kan de plaats die door de gezaghebber
wordt aangewezen voor de vergadering tevens een digitale omgeving
betreffen. Het ter inzage leggen van de agenda en de daarbij behorende
voorstellen geschiedt langs digitale weg.
Artikel 5.2
In afwijking van artikel 20, eerste lid, van de Wet openbare lichamen
Bonaire, Sint Eustatius en Saba kan de digitale vergadering worden
geopend indien meer dan de helft van het aantal zitting hebbende leden in
een digitale omgeving deelneemt aan die vergadering. Het verslag
vermeldt de deelnemende leden.
Artikel 5.3
1. In aanvulling op artikel 24, eerste lid, van de Wet openbare lichamen
Bonaire, Sint Eustatius en Saba wordt onder openbaar tevens verstaan
een vergadering in een digitale omgeving die door de bevolking op
afstand middels een live-verbinding kan worden gevolgd.
2. Een vergadering als bedoeld in het eerste lid, vindt slechts doorgang
voor zover:
a. ieder lid afzonderlijk digitaal toegang heeft tot de beraadslaging en
stemming;
b. de leden zichtbaar en hoorbaar herkenbaar zijn op een zodanige wijze
dat hun identiteit kan worden vastgesteld; en
c. de voorzitter in staat is de orde te handhaven.
Artikel 5.4
1. In aanvulling op artikel 31, tweede lid, van de Wet openbare lichamen
Bonaire, Sint Eustatius en Saba kunnen stembriefjes door ieder lid van de
eilandsraad persoonlijk, per koerier of per brief worden ingeleverd bij de
griffie na afloop van een vergadering als bedoeld in artikel 5.3 van deze
wet. De voorzitter bepaalt het tijdstip en zo nodig de volgorde waarop de
stembriefjes uiterlijk door de griffie moeten zijn ontvangen en maakt de
uitslag van de stemming zo spoedig mogelijk na dit tijdstip openbaar.
2. Bij een stemming als bedoeld in het eerste lid vergewist de voorzitter
zich van de authenticiteit van de uitgebrachte stem, met dien verstande
dat bij een geheime stem deze stem niet herleidbaar is tot het lid dat de
stem heeft uitgebracht.
3. Bij ministeriële regeling kunnen nadere regels worden gesteld over
de stemming, bedoeld in het eerste lid.
Artikel 5.5
1. In aanvulling op artikel 33, eerste lid, van de Wet openbare lichamen
Bonaire, Sint Eustatius en Saba kan een stemming over een onderwerp
waarvoor geen geheime stemming als bedoeld in artikel 32 van de Wet
openbare lichamen Bonaire, Sint Eustatius en Saba is voorgeschreven,
tevens plaatsvinden in een vergadering als bedoeld in artikel 5.3 van deze
wet. Bij deze stemming maakt ieder lid dat aan de vergadering deelneemt
door middel van een openbare wilsuitdrukking kenbaar of hij voor of
tegen het voorstel stemt. De voorzitter maakt de uitslag terstond bekend.
2. Bij ministeriële regeling kunnen regels worden gesteld omtrent de
technische vereisten van de digitale omgeving, de toegang tot de digitale
omgeving en de wijze van beraadslaging en besluitvorming.
3. Indien de voorzitter dit nodig oordeelt, kan door hem in plaats van tot
een stemming als bedoeld in het eerste lid tot een stemming als bedoeld
in artikel 5.4 van deze wet worden besloten.
Artikel 5.6
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in de artikelen 19, 31 en 44a van de Wet financiën openbare
lichamen Bonaire, Sint Eustatius en Saba.
Artikel 5.7
Deze wet is niet van toepassing op het openbaar lichaam Sint Eustatius
voor zover op grond van de Tijdelijke wet taakverwaarlozing Sint Eustatius
of enige andere wet de eilandsraad van dit openbaar lichaam is
ontbonden.
HOOFDSTUK 6 TIJDELIJKE AFWIJKING VAN DE FINANCIËLEVERHOUDINGSWET
Artikel 6.1
Onze minister van Binnenlandse Zaken en Koninkrijksrelaties kan bij
ministeriële regeling een termijn stellen in afwijking van de termijnen
genoemd in artikel 17a van de Financiële-verhoudingswet.
HOOFDSTUK 7 SLOTBEPALINGEN
Artikel 7.1
Deze wet treedt in werking onmiddellijk na bekendmaking en vervalt op
1 september 2020. Het tijdstip waarop deze wet vervalt kan bij koninklijk
besluit worden bepaald op een ander tijdstip, met dien verstande dat dit
tijdstip steeds ten hoogste twee maanden na het tijdstip ligt waarop de
wet zou vervallen.
Artikel 7.2
Deze wet wordt aangehaald als: Tijdelijke wet digitale beraadslaging en
besluitvorming provincies, gemeenten, waterschappen en openbare
lichamen Bonaire, Sint Eustatius en Saba.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 8 april 2020
Willem-Alexander
De Minister van Binnenlandse Zaken en Koninkrijksrelaties,
R.W. Knops
Uitgegeven de negende april 2020
De Minister van Justitie en Veiligheid,
F.B.J. Grapperhaus
