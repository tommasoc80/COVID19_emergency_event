Besluit van de Minister van Justitie en Veiligheid van 4 mei 2020, nr. 2897295, houdende verlenging bestaande certificering combinatie geleider politiehond
De Minister van Justitie en Veiligheid,

Gelet op de artikelen 13 en 14, van de Regeling politiehonden;

Besluit:

Artikel 1. Verlenging geldigheidsduur bestaand certificaat
Op grond van artikel 13, vijfde lid, en artikel 14, zesde lid, van de Regeling politiehonden wordt in de periode tot 1 september 2020 de geldigheidsduur van de certificaten verlengd met een periode van zes maanden.

Artikel 2. Inwerkingtreding
Dit besluit treedt in werking met ingang van de dag waarop de Regeling van de Minister van Justitie en Veiligheid van 4 mei 2020, kenmerk 2897291, houdende wijziging van de Regeling politiehonden in werking treedt en werkt terug tot en met 1 maart 2020.

Dit besluit zal met de toelichting in de Staatscourant worden geplaatst en in afschrift worden gezonden aan betrokkenen.

De Minister van Justitie en Veiligheid,
F.B.J. Grapperhaus
TOELICHTINGAlgemeen
Vanwege de maatregelen rondom COVID-19 die op 12 maart 20201 door het kabinet bekend zijn gemaakt, zijn kort daarna de keuringen van combinaties geleider-politiehond stil gelegd.2 Als gevolg hiervan kunnen bestaande certificaten waarvan de geldigheidsduur verstrijkt, niet worden verlengd. In de periode van 1 maart 2020 tot 1 augustus 2020 zou het op basis van een inschatting van de politie gaan om herkeuringen van ongeveer 85 combinaties waarvan de geldigheidsduur van het certificaat verloopt. Dit zou betekenen dat deze combinaties na het verstrijken van de geldigheid van hun certificaat niet meer inzetbaar zijn, hetgeen impact heeft op de continuïteit van de operatien.

Gelet op deze buitengewone omstandigheid heb ik, in overleg met de politie, op grond van artikel 13, vijfde lid, en artikel 14, zesde lid, van de Regeling politiehonden besloten om in de periode tot 1 september 2020 de geldigheidsduur van de certificaten, als bedoeld in artikel 13, tweede lid, en artikel 14, derde lid, van de Regeling politiehonden, met een periode van zes maanden te verlengen.

Het Landelijk Keurings- en Certificeringsbureau van de Landelijke eenheid (de voorziening zoals bedoeld in artikel 6, tweede lid, Regeling politiehonden) zal dit besluit in haar certificeringsadministratie opnemen als aanvulling op het bestaande certificaat.

De Minister van Justitie en Veiligheid,
F.B.J. Grapperhaus
1
Deze maatregelen tegen verspreiding van COVID-19 in Nederland zijn op 12 maart 2020 tijdens een persconferentie door de minister-president en de minister voor Medische zorg, bekend gemaakt. https://www.rijksoverheid.nl/onderwerpen/coronavirus-covid-19/documenten/mediateksten/2020/03/12/persconferentie-minister-president-rutte-en-minister-bruins-naar-aanleiding-van-de-maatregelen-tegen-verspreiding-coronavirus-in-nederland

2
Zie in dit verband eveneens de brief van de Minister van Justitie en Veiligheid van 3 april 2020, kenmerk 28278202,onderwerp ‘Maatregelen politie naar aanleiding van het coronavirus’. Kamerstukken II 2019–2020, 29 628, nr. 943