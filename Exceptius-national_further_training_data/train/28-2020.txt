CyLaw | Αναφορικά μ'εμάς | Επικοινωνία
CyLaw | Αναφορικά μ'εμάς | Επικοινωνία
Έρευνα - Αποφάσεις Αναθεωρητικής Αρχής Προσφορών - Εμφάνιση Αναφορών (Noteup on) - Αφαίρεση Υπογραμμίσεων
Προσφυγή Αρ. 28/2020
Μεταξύ:
SYNLAB CYPRUS LTD
Αιτητών ν.
ΥΠΟΥΡΓΕΙΟΥ ΥΓΕΙΑΣ, ΔΙΕΥΘΥΝΣΗ ΑΓΟΡΩΝ ΚΑΙ ΠΡΟΜΗΘΕΙΩΝ

Αναθέτουσας Αρχής
Αναθεωρητική Αρχή
Προσφορών:
Έφη Παπαδοπούλου, Πρόεδρος Λοΐζος Κάππας, Μέλος Γιώργος Αναστασίου, Μέλος Σόλων Παπαθεοχάρους, Μέλος Δήμος Θωμά, Μέλος
Αιτητές:
SYNLAB CYPRUS LTD Αντιπροσωπεύθηκε από τους:
1. Γιώργο Χατζηγιώργη, για Τάσσος Παπαδόπουλος & Συνεργάτες Δ.Ε.Π.Ε.
2. Πόλυ Γεωργιάδη, Γενικό Διευθυντή (CEO) Αιτήτριας Εταιρείας


Αναθέτουσα Αρχή:
ΥΠΟΥΡΓΕΙΟ ΥΓΕΙΑΣ, ΔΙΕΥΘΥΝΣΗ ΑΓΟΡΩΝ ΚΑΙ ΠΡΟΜΗΘΕΙΩΝ Αντιπροσωπεύθηκε από τους:
1. Τασούλα Κοιλιάρη, Λειτουργό Νοσοκομειακού Εργαστηρίου, Συντονίστρια Διαγωνισμού
2. Αντώνη Κοντεμενιώτη, Προϊστάμενο Αγοράς Υπηρεσιών Υπουργείου Υγείας

Ημερομηνία έκδοσης Απόφασης Π.Μ.: 29 Οκτωβρίου, 2020
ΑΠΟΦΑΣΗ ΓΙΑ ΤΗ ΧΟΡΗΓΗΣΗ ΠΡΟΣΩΡΙΝΩΝ ΜΕΤΡΩΝ ΓΙΑ ΑΝΑΣΤΟΛΗ ΤΗΣ ΔΙΑΔΙΚΑΣΙΑΣ ΑΝΑΘΕΣΗΣ Ή ΤΗΣ ΕΚΤΕΛΕΣΗΣ ΠΡΑΞΗΣ Ή ΑΠΟΦΑΣΗΣ ΤΗΣ ΑΝΑΘΕΤΟΥΣΑΣ ΑΡΧΗΣ Ή ΤΗΣ
ΥΠΟΓΡΑΦΗΣ ΤΗΣ ΣΥΜΒΑΣΗΣ ΣΤΗΝ ΠΡΟΣΦΥΓΗ ΑΡ. 28/2020 Η παρούσα διαδικασία αφορά την εξέταση του ενδεχόμενου χορήγησης προσωρινών μέτρων στα πλαίσια της Προσφυγής αρ. 28/2020 η οποία στρέφεται εναντίον της απόφασης του Υπουργείου Υγείας («η Αναθέτουσα Αρχή») να αποκλείσει την προσφορά της εταιρείας SYNLAB CYPRUS LTD (οι «Αιτητές») από το Διαγωνισμό αρ. Σ.Υ.89/20 με τίτλο « ΑΓΟΡΑ ΥΠΗΡΕΣΙΩΝ ΓΙΑ ΤΗΝ ΔΙΕΞΑΓΩΓΗ ΜΟΡΙΑΚΗΣ ΕΞΕΤΑΣΗΣ COVID-19 ΓΙΑ ΤΙΣ ΑΝΑΓΚΕΣ ΤΟΥ ΥΠΟΥΡΓΕΙΟΥ ΥΓΕΙΑΣ».
Η προσφορά των Αιτητών, για λόγους που δεν είναι του παρόντος αποκλείστηκε από το διαγωνισμό ο οποίος προκηρύχτηκε στις 8.9.2020, με ανοιχτή διαδικασία και τελευταία ημερομηνία υποβολής αιτήσεων συμμετοχής την 23.9.2020. Οι Αιτητές για τον αποκλεισμό της προσφοράς τους ειδοποιήθηκαν με επιστολή ημερ. 9.10.2020 και προχώρησαν στην καταχώρηση της παρούσας προσφυγής στις 23.10.2020.
Οι Αιτητές με την Προσφυγή τους προβάλλουν διάφορους λόγους ακυρότητας το βάσιμο των οποίων ισχυρίζονται δικαιολογεί τη χορήγηση προσωρινών μέτρων. Ειδικότερα ισχυρίζονται ότι οι πιθανές αρνητικές συνέπειες από την χορήγηση των προσωρινών μέτρων δεν είναι περισσότερες από τα πιθανά οφέλη αφού σε περίπτωση που οι Αιτητές επιτύχουν στην προσφυγή τους αλλά η σύμβαση υπογραφεί θα είναι χωρίς σημασία η επιτυχία της προσφυγής τους. Σ' ότι αφορά τη δυνατότητα διεκδίκησης αποζημιώσεων αυτές θα είναι πολύ δύσκολο να αποδειχθούν. Εάν υποστηρίζουν η προσφυγή των Αιτητών απορριφθεί η Αναθέτουσα Αρχή θα προχωρήσει άμεσα ενώ η καθυστέρηση που αναμένεται να υπάρξει μέχρι την εκδίκαση της προσφυγής σε καμία περίπτωση δεν είναι απαγορευτική. Αναφέρουν επίσης ότι δεν υφίστανται λόγοι δημοσίου συμφέροντος που να δικαιολογούν τη μη χορήγηση των προσωρινών μέτρων λαμβανομένου υπόψη ότι οι υπηρεσίες που αποτελούν αντικείμενο της συμφωνίας πλαίσιο, μπορούν με ασφάλεια και χωρίς κίνδυνο για την δημόσια υγεία να συνεχίσουν να παρέχονται ικανοποιητικά με τον τρόπο που παρείχοντο μέχρι σήμερα, δηλαδή τη διαδικασία με διαπραγμάτευση χωρίς δημοσίευση. Η χορήγηση των προσωρινών μέτρων καταλήγουν είναι προς το δημόσιο συμφέρον αφού σε περίπτωση επιτυχίας της προσφυγής των Αιτητών η Αναθέτουσα Αρχή θα συνάψει συμφωνία πλαίσιο με περισσότερους οικονομικούς φορείς πράγμα με το οποίο επιτυγχάνεται καλύτερα ο ανταγωνισμός.
Η Αναθέτουσα Αρχή έφερε ένσταση στη χορήγηση των προσωρινών μέτρων και υποστήριξε ότι με τη χορήγηση τους θα προκύψουν ζημιές τόσο στο δημόσιο συμφέρον όσο και στη δημόσια υγεία. Έχει συσσωρευθεί, ανέφερε, πληθώρα εγκεκριμένων αιτημάτων [για μοριακή εξέταση Covid-19] πράγμα που καθιστά την υπογραφή της σύμβασης κατεπείγουσα. Αναφέρθηκε επίσης στην αύξηση του αριθμού κρουσμάτων αλλά και στις αυξημένες ανάγκες εκτάκτων εξετάσεων στα αεροδρόμια, οδοφράγματα, τον αθλητικό τομέα και στις αφίξεις ξένων εργατών. Η διαδικασία της συμφωνίας πλαίσιο που θα έχει ισχύ για ένα έτος θα τερματίσει την κατ' εξαίρεση ανάθεση που γίνεται σήμερα με τη διαδικασία με διαπραγμάτευση χωρίς δημοσίευση. Σ' ότι αφορά τους Αιτητές αυτοί θα δύνανται να ενταχθούν στη σύμβαση εκ των υστέρων, αφού η ισχύς της προσφοράς τους εκτείνεται μέχρι τις 31/3/2021.
Σε ερώτηση κατά πόσο η διαδικασία που ακολουθείτο μέχρι σήμερα μπορεί να συνεχιστεί για κάλυψη των αναγκών για 1-2 μήνες μέχρι να εκδικαστεί η προσφυγή η εκπρόσωπος της Αναθέτουσας Αρχής στην ουσία με όσα ανέφερε δεν το απέκλεισε. Διευκρίνισε όμως ότι οι διαδικασίες που χρησιμοποιούνται για το κατεπείγον χρησιμοποιούνται όταν τα αιτήματα υλοποιούνται άμεσα. Σήμερα ανέφερε έχει συσσωρευθεί αριθμός αιτημάτων τα οποία δεν μπορούν να ικανοποιηθούν με βάση τις τρέχουσες διαδικασίες του κατεπείγοντος επειδή αυτά είναι ετεροχρονισμένα.
Οι Αιτητές απέρριψαν τους πιο πάνω ισχυρισμούς της Αναθέτουσας Αρχής για το κατεπείγον υπογραφής της σύμβασης και παρέπεμψαν σε αριθμό εγγράφων τα οποία και κατέθεσαν για να καταλήξουν ότι οι διαδικασίες που μέχρι σήμερα ακολουθούντο μπορούν να εφαρμοστούν για το μικρό χρονικό διάστημα που απαιτείται μέχρι την ολοκλήρωση της προσφυγής για την οποία και επανέλαβαν την ετοιμότητα τους να οριστεί και να ακουστεί το συντομότερο.
Ανέφεραν επίσης ότι τα εγκεκριμένα από το Υπουργείο Υγείας εργαστήρια είναι αυτή τη στιγμή 16, ενώ σε περίπτωση που ο Διαγωνισμός προχωρήσει ως έχει θα παραμείνουν μόνο 4 και σίγουρα αυτό βλάπτει το Δημόσιο Συμφέρον. Τυχόν επιτυχία των Αιτητών στην Προσφυγή θα ανεβάσει τον αριθμό αυτό στα 5, με οφέλη για το Δημόσιο Συμφέρον και κατ' επέκταση τη Δημόσια Υγεία. Στο σημείο αυτό οι Αιτητές αναφέρθηκαν στην ετήσια έκθεση του Γενικού Ελεγκτή της Δημοκρατίας όπου γίνεται αναφορά (σελίς 59) στη μείωση των τιμών διεξαγωγής των εξετάσεων αυτών, λόγω της αύξησης στον ανταγωνισμό.
Έχουμε εξετάσει με προσοχή τις θέσεις των δύο πλευρών. Συμφωνούμε με την Αναθέτουσα Αρχή ότι τα αιτήματα για τις συγκεκριμένες εξετάσεις έχουν αυξηθεί λόγω της αύξησης μετάδοσης του Covid-19 και ότι οι ανάγκες πρέπει να καλυφθούν. Δεν συμφωνούμε όμως ότι αυτό από μόνο του μπορεί να επενεργεί ως καταλυτικός παράγοντας των διαδικασιών που προσφέρονται στα πλαίσια της ανοιχτής διαδικασίας του διαγωνισμού που έχει επιλεγεί. Καθώς προκύπτει από όσα η ίδια η Αναθέτουσα Αρχή ανέφερε, οι ανάγκες για τις συγκεκριμένες εξετάσεις μέχρι σήμερα ικανοποιούντο με τη διαδικασία της διαπραγμάτευσης χωρίς δημοσίευση, διαδικασία βέβαια που αποτελεί την εξαίρεση. Γι' αυτό άλλωστε και η Αναθέτουσα Αρχή επέλεξε την ανοιχτή διαδικασία του διαγωνισμού. Χωρίς να υποβαθμίζουμε ή να παραβλέπουμε την ανησυχία της Αναθέτουσας Αρχής σε σχέση με την ανάγκη του αντικειμένου της σύμβασης λόγω της πανδημίας, κρίνουμε, έχοντας υπόψη ότι η καθυστέρηση που θα προκληθεί για ολοκλήρωση της προσφυγής δεν είναι μεγάλη, ότι το κατεπείγον το οποίο προβάλλεται από τηνΑναθέτουσα Αρχή δεν συντρέχει. Οι υφιστάμενες διαδικασίες προσφέρουν, τουλάχιστον για σύντομο χρονικό διάστημα, την δυνατότητα εξασφάλισης των απαιτούμενων εξετάσεων εντός γρήγορων χρονοδιαγραμμάτων και με ανταγωνιστικές τιμές. Λάβαμε επίσης υπόψη το λογικό επιχείρημα των Αιτητών ότι, τυχόν αύξηση του αριθμού εργαστηρίων από 4 σε 5 πιθανότατα θα έχει θετικό αποτέλεσμα στις τιμές λόγω του αυξημένου ανταγωνισμού. Ομολογουμένως η μείωση του αριθμού των συμμετεχόντων στο διαγωνισμό εργαστηρίων, από 16 εγκεκριμένα σε 6 μόνον ενδιαφερόμενα, μας έχει προβληματίσει αλλά το θέμα δεν είναι της παρούσης ούτε και η προβλεπόμενη διαδικασία μας επιτρέπει να υπεισέλθουμε.
Έχοντας υπόψη τα πιο πάνω και αφού συνυπολογίσαμε τις πιθανές συνέπειες των προσωρινών μέτρων για όλα τα συμφέροντα που ενδέχεται να ζημιωθούν καθώς και το δημόσιο συμφέρον στο οποίο εντάσσεται και η νομιμότητα των δημόσιων διαγωνισμών ομόφωνα αποφασίζουμε τη χορήγηση των προσωρινών μέτρων για αναστολή της διαδικασίας ανάθεσης ή της υπογραφής της σύμβασης σε σχέση με τον παρόντα διαγωνισμό μέχρι την έκδοση τελικής απόφασης επί της προσφυγής.
Λοΐζος Κάππας
Μέλος
Λοΐζος Κάππας
Μέλος
Πρόεδρος
Γιώργος Αναστασίου
Μέλος
Γιώργος Αναστασίου
Μέλος
Σόλων Παπαθεοχάρους
Μέλος
Σόλων Παπαθεοχάρους
Μέλος
Δήμος Θωμά
Μέλος
