Regeling van de Minister van Infrastructuur en Waterstaat, van 16 maart 2020, nr. IENW/BSK-2020/52412, tot wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Medische Zorg en Sport

Gelet op artikel 24, van de Luchtvaartwet BES;

BESLUIT:

ARTIKEL I
De Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt, wordt als volgt gewijzigd.

Aan artikel 2, tweede lid, worden onder vervanging van de punt aan het slot van onderdeel i door een puntkomma, vier onderdelen toegevoegd, luidende:

j.Verenigde Staten;

k.Canada;

l.Dominicaanse Republiek;

m.Colombia.

ARTIKEL II
Deze regeling treedt in werking met ingang van de datum van uitgifte van de Staatscourant waarin zij wordt geplaatst en treedt terug tot maandag 16 maart 2020, 18:00 uur plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling die ter voorkoming van de verspreiding van het virus dat de ziekte COVID-19 veroorzaakt in Bonaire, Sint Eustatius en Saba is vastgesteld.

Het gaat om de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt. De Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt voorzag, gelet op de bijzondere kwetsbaarheid van Caribisch Nederland, in eerste instantie in een verbod voor luchtverkeer van passagiers afkomstig uit alle landen van de Europese Unie, landen uit de Europees Economische Ruimte, het Verenigd Koninkrijk, Zwitserland, China, Zuid-Korea en Iran. Eveneens naar aanleiding van het advies van het RIVM heeft de Minister van Medische Zorg en Sport de Minister van Infrastructuur en Waterstaat verzocht het tijdelijke verbod uit te breiden voor luchtverkeer afkomstig uit de Verenigde Staten, Canada, de Dominicaanse Republiek en Colombia. Deze uitbereiding is noodzakelijk omdat ook deze landen zijn te kwalificeren als hoog-risico landen.

Onderhavige wijziging wordt tevens bekendgemaakt door middel van een Notice to Airmen (NOTAM).

De Minister van Infrastructuur en Waterstaat,
C. van Nieuwenhuizen Wijbenga