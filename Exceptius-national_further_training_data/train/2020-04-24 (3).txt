BEK nr 508 af 24/04/2020

Bekendtgørelse om bemyndigelse af justitsministeren til i medfør af § 12 b i lov om foranstaltninger mod smitsomme og andre overførbare sygdomme at fastsætte regler om drive in-arrangementer i forbindelse med håndtering af covid-19

I medfør af § 1, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, fastsættes:

§ 1. Justitsministeren bemyndiges til i medfør af § 12 b i lov om foranstaltninger mod smitsomme og andre overførbare sygdomme, når det er nødvendigt for at forebygge eller inddæmme udbredelse af covid-19 her i landet, efter forhandling med erhvervsministeren at fastsætte regler om forbud mod adgang til eller restriktioner for adgangen til eller brugen af lokaler og andre lokaliteter, som fysiske eller juridiske personer råder over, og hvortil offentligheden har adgang, for så vidt angår arrangementer, hvor flere personer samles i motorkøretøjer med et fælles formål (drive in-arrangementer).

Stk. 2. Justitsministeren bemyndiges endvidere til i medfør af § 1, stk. 3, og § 29, stk. 2, i lov om foranstaltninger mod smitsomme og andre overførbare sygdomme at fastsætte regler om adgangen til at klage over afgørelser truffet efter og straf for overtrædelse af regler udstedt efter bemyndigelsen i stk. 1.

§ 2. Bekendtgørelsen træder i kraft ved bekendtgørelse i Lovtidende.

Stk. 2. Bekendtgørelsen ophæves den 1. september 2020.

Sundheds- og Ældreministeriet, den 24. april 2020

Magnus Heunicke