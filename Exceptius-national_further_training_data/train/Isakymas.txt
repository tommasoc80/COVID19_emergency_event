
	


LIETUVOS RESPUBLIKOS SVEIKATOS APSAUGOS MINISTRAS
ĮSAKYMAS

DĖL LIETUVOS RESPUBLIKOS SVEIKATOS APSAUGOS MINISTRO 2020 M. GRUODŽIO 23 D. ĮSAKYMAS NR. V-2997 „DĖL GYVENTOJŲ SKIEPIJIMO VALSTYBĖS BIUDŽETO LĖŠOMIS ĮSIGYJAMA COVID-19 LIGOS (KORONAVIRUSO INFEKCIJOS) VAKCINA ORGANIZAVIMO TVARKOS APRAŠO PATVIRTINIMO“ PAKEITIMO

2021 m. kovo 18 d. Nr. V-563
Vilnius

P a k e i č i u Gyventojų skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina organizavimo tvarkos aprašą, patvirtintą Lietuvos Respublikos sveikatos apsaugos ministro 2020 m. gruodžio 23 d. įsakymu Nr. V-2997 „Dėl Gyventojų skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina organizavimo tvarkos aprašo patvirtinimo“, ir išdėstau jį nauja redakcija (pridedama).



Sveikatos apsaugos ministras                           			      Arūnas Dulkys


PATVIRTINTA
Lietuvos Respublikos sveikatos apsaugos ministro 2020 m. gruodžio 23 d. įsakymu Nr. V-2997
(Lietuvos Respublikos sveikatos apsaugos ministro 2021 m. kovo 18 d. įsakymo Nr. V-563
redakcija)

GYVENTOJŲ SKIEPIJIMO VALSTYBĖS BIUDŽETO LĖŠOMIS ĮSIGYJAMA COVID-19 LIGOS (KORONAVIRUSO INFEKCIJOS) VAKCINA ORGANIZAVIMO TVARKOS APRAŠAS

I SKYRIUS
BENDROSIOS NUOSTATOS

1.	Gyventojų skiepijimo valstybės biudžeto lėšomis įsigyta COVID-19 ligos (koronaviruso infekcijos) vakcina organizavimo tvarkos aprašas (toliau – Aprašas) nustato skiepijimo COVID-19 ligos (koronaviruso infekcijos) (toliau – COVID-19 liga) vakcina (toliau – COVID-19 vakcina) paslaugų (toliau – skiepijimo paslauga) organizavimo ir teikimo tvarką, COVID-19 vakcinų laikymo ir transportavimo sąlygas, informacijos apie COVID-19 vakcinas pateikimo reikalavimus, skiepijimo paslaugos apmokėjimo tvarką. 
2.	Asmens duomenys, surinkti Aprašo nustatyta tvarka, tvarkomi COVID-19 ligos imunoprofilaktikos ir kitais epidemiologiniais tikslais. Asmens duomenys tvarkomi laikantis 2016 m. balandžio 27 d. Europos Parlamento ir Tarybos reglamento (ES) 2016/679 dėl fizinių asmenų apsaugos tvarkant asmens duomenis ir dėl laisvo tokių duomenų judėjimo ir kuriuo panaikinama Direktyva 95/46/EB (Bendrasis duomenų apsaugos reglamentas), Lietuvos Respublikos asmens duomenų teisinės apsaugos įstatymo ir kitų teisės aktų, reglamentuojančių asmens duomenų apsaugą, reikalavimų.
3.	Apraše vartojamos sąvokos ir jų apibrėžtys:
3.1. Atraminė ASPĮ  – paslaugas  organizuojančios ASPĮ veikimo teritorijoje esanti stacionarinė asmens sveikatos priežiūros įstaiga (toliau – ASPĮ);
3.2. Paslaugas organizuojanti ASPĮ –  Lietuvos Respublikos Vyriausybės 2020 m. lapkričio 4 d. nutarimo Nr. 1226 „Dėl karantino Lietuvos Respublikos teritorijoje paskelbimo“ priede  nurodytos ASPĮ (viešoji įstaiga Vilniaus universiteto ligoninės Santaros klinikos, viešoji įstaiga Lietuvos sveikatos mokslų universiteto ligoninė Kauno klinikos, viešoji įstaiga Klaipėdos universitetinė ligoninė, viešoji įstaiga Respublikinė Šiaulių ligoninė, viešoji įstaiga Respublikinė Panevėžio ligoninė).
3.3. Prioritetinė grupė – tikslinei grupei priklausantys asmenys, kurie, nesant kontraindikacijų, turi būti skiepijami COVID-19 vakcina pirmiausiai.
3.4. Rezervinis sąrašas – tolesnėms nei skiepijama prioritetinėms grupėms priklausančių asmenų, kurie skiepijami COVID-19 vakcina Apraše nustatytais atvejais, sąrašas, kuriame asmenys nurodomi pagal prioritetines grupes jų prioriteto mažėjimo tvarka.
3.5. Skiepijanti ASPĮ – skiepijimo paslaugas teikianti ASPĮ, turinti įstaigos asmens sveikatos priežiūros licenciją, suteikiančią teisę teikti atitinkamas asmens sveikatos priežiūros paslaugas, kurių metu gali būti atliekama imunoprofilaktika.
3.6. Tikslinė grupė – asmenys, turintys teisę į asmens sveikatos priežiūros paslaugas, apmokamas Privalomojo sveikatos draudimo fondo biudžeto ar valstybės biudžeto lėšomis.
3.7. Vakcinacijos centras – savivaldybės administracijos paskirta vienos ar kelių savivaldybių teritorijoje skiepijimą COVID-19 vakcina organizuojanti ir atliekanti ASPĮ.
3.8. Kitos Apraše vartojamos sąvokos suprantamos taip, kaip jos apibrėžtos kituose asmens sveikatos priežiūros paslaugų teikimą reglamentuojančiuose teisės aktuose.
4.	Aprašas keičiamas atsiradus naujų įrodymais pagrįstos medicinos žinių, tarptautinių organizacijų rekomendacijų, COVID-19 vakcinų gamintojų informacijos apie COVID-19 vakciną ir COVID-19 ligos (koronaviruso infekcijos) eigą.
5.	Prioritetines grupes tvirtina Lietuvos Respublikos sveikatos apsaugos ministras, atsižvelgdamas į Nepriklausomų ekspertų patariamosios tarybos, sudarytos Lietuvos Respublikos ministro pirmininko 2020 m. gruodžio 18 d. potvarkiu Nr. 183 „Dėl darbo grupės sudarymo“, siūlymus.
6.	Skiepijimas COVID-19 vakcina vykdomas vadovaujantis šiais principais:
6.1. savanoriškumo (skiepijami tik rašytinį sutikimą davę asmenys ar asmenys, dėl kurių rašytinį sutikimą davė jų atstovai);
6.2. teisėtumo (skiepijimas planuojamas ir atliekamas, vadovaujantis teisės aktų reikalavimais);
6.3. ekonomiškumo (paslaugas organizuojanti ASPĮ, vakcinacijos centras ir skiepijanti ASPĮ turi planuoti skiepijamų asmenų srautus ir dėti maksimalias pastangas, kad būtų panaudotos visos užsakytos COVID-19 vakcinos dozės, pagal poreikį pakviečiant skiepytis toliau esančios prioritetinės grupės asmenis);
6.4. racionalumo (siekiama vienu metu paskiepyti didžiausią įmanomą viename kolektyve dirbančių darbuotojų, gyvenančių asmenų ar gydomų pacientų skaičių);
6.5. atsakomybės (asmens sveikatos priežiūros specialistas, skirdamas COVID-19 vakciną ir atlikdamas vakcinavimą atsižvelgia į COVID-19 vakcinos indikacijas, kontraindikacijas, įspėjimus ir pan., Aprašo nustatyta tvarka skiepijamam asmeniui suteikia visą reikalingą informaciją apie COVID-19 vakciną, įteikia pakuotės lapelį);
6.6. atskaitomybės (skiepijanti ASPĮ atsiskaito už valstybės lėšomis įsigytų COVID-19 vakcinų, skiepijimui reikalingų medicinos pagalbos priemonių (prietaisų) bei asmens apsaugos priemonių panaudojimą). 
7.	 Jeigu ASPĮ turi kelių gamintojų COVID-19 vakcinų ir jos nėra skirtos skiepijimui antrąja doze, ji turi sudaryti galimybę pacientui pasirinkti konkretaus gamintojo COVID-19 vakciną, kuria pageidauja būti skiepijamas.  
8.	Skiepijimą organizuojančios ASPĮ, paslaugas organizuojančios ASPĮ ir skiepijančios ASPĮ skiepija iš eilės pirmiau esančiai prioritetinei grupei priskiriamus asmenis. Jei per savaitę nepavyksta paskiepyti visų pirmiau esančios prioritetinės grupės asmenų ir dėl to nesunaudojamos visos ASPĮ turimos COVID-19 vakcinos dozės, kviečiami skiepytis toliau iš eilės esančios vienos ar kelių (iš eilės pagal prioriteto mažėjimo tvarką) prioritetinės (-ių) grupės (-ių) asmenys, kol sunaudojamos visos ASPĮ turimos COVID-19 vakcinos dozės.  
9.	Savivaldybės administracijos paskirtas savivaldybės vakcinacijos COVID-19 vakcina skiepijimo koordinatorius (toliau – koordinatorius):
9.1. koordinuoja COVID-19 vakcinų pristatymą į savivaldybėje esančius vakcinacijos centrus ir paslaugas organizuojančias ASPĮ;
9.2. koordinuoja ir užtikrina vakcinacijos centrų, paslaugas organizuojančių ASPĮ ir skiepijančių ASPĮ darbą, kad būtų paskiepyti prioritetinių grupių asmenys;
9.3. nustatęs Aprašo ar kitų teisės aktų, reguliuojančių skiepijimą COVID-19 vakcina, galimų pažeidimų, apie juos praneša savivaldybės administracijos direktoriui ir (ar) kitoms kompetentingoms institucijoms.
10.	Vakcinacijos centras:
10.1. įvertinęs turimų skiepijimo paslaugas galinčių teikti specialistų kiekį, nustato papildomų skiepijimo paslaugas galinčių teikti  specialistų poreikį ir, suderinęs su koordinatoriumi, pagal poreikį organizuoja jų mokymus;
10.2. planuoja skiepijamų asmenų srautus, atsižvelgdamas į skiepijimo paslaugas galinčių teikti specialistų ir asmenų, priklausančių kiekvienai prioritetinei grupei, skaičių;
10.3. vakcinacijos proceso sklandžiam organizavimui užtikrinti gali pasitelkti kitas toje savivaldybėje esančias skiepijančias ASPĮ.

II SKYRIUS
SKIEPIJIMO COVID-19 VAKCINA ORGANIZAVIMO TVARKA

11.	COVID-19 vakcinomis skiepija:
11.1. paslaugas organizuojančios ASPĮ – savo darbuotojus ir paslaugas organizuojančiose ASPĮ paslaugas teikiančius kitų juridinių asmenų darbuotojus, bei atraminių ASPĮ darbuotojus ir šiose ASPĮ paslaugas teikiančius kitų juridinių asmenų darbuotojus, kuriems skiepyti atitinkamu metu  COVID-19 vakcinos  dozių reikia mažiau, nei jų yra vienoje išorinėje  pakuotėje, pacientus, kuriems teikiamos palaikomojo gydymo ir slaugos paslaugos, išskyrus nurodytus Aprašo 11.2 papunktyje, ir socialinės globos įstaigų gyventojus;
11.2. atraminės ASPĮ – savo darbuotojus ir atraminėse ASPĮ paslaugas teikiančius kitų juridinių asmenų darbuotojus, išskyrus Aprašo 11.1 papunktyje nurodytu atveju, pacientus, kuriems jose teikiamos palaikomojo gydymo ir slaugos paslaugos;
11.3. vakcinacijos centrai – savo darbuotojus ir vakcinacijos centre paslaugas teikiančius kitų juridinių asmenų darbuotojus, kitų savivaldybėje esančių įstaigų ir įmonių darbuotojus, kuriuos skiepyti joms priskyrė koordinatorius, ir kitus asmenis (toliau – pacientai), kurie Apraše nustatyta tvarka užsiregistravo skiepytis vakcinacijos centre;
11.4. skiepijančios ASPĮ – savo darbuotojus ir skiepijančiose ASPĮ paslaugas teikiančius kitų juridinių asmenų darbuotojus, kitų savivaldybėje esančių įstaigų ir įmonių darbuotojus, kuriuos skiepyti joms priskyrė koordinatorius, ir pacientus, kurie Apraše nustatyta tvarka užsiregistravo skiepytis skiepijančioje ASPĮ.
12.	Lietuvos Respublikos sveikatos apsaugos ministerija (toliau – SAM) elektroniniu paštu kreipiasi į paslaugas organizuojančias ASPĮ (išskyrus, jei visi jų ir atraminių ASPĮ darbuotojai jau paskiepyti), prašydama pateikti savo ir jos teritorijoje esančių atraminių ASPĮ asmenų, kurie dar nepaskiepyti, tačiau pageidauja skiepytis, skaičių. Taip pat SAM, atsižvelgdama į numatomus gauti vakcinos kiekius, įvertina, kurios prioritetinės grupės galės būti paskiepytos ir vadovaudamasi Valstybės duomenų valdysenos informacinės sistemos (toliau – VDV IS) duomenimis apie dar nepaskiepytus prioritetinėms grupėms priklausančius asmenis savivaldybėse, nustato skiepytinų asmenų skaičių konkrečioje savivaldybėje.
13.	Gavusios Aprašo 12 punkte nurodytą SAM prašymą:
13.1. atraminės ASPĮ sudaro dar nepaskiepytų savo darbuotojų, pacientų, kuriems jose teikiamos palaikomojo gydymo ir slaugos paslaugos, priklausančių prioritetinėms grupėms, kurios buvo skiepijamos anksčiau, sąrašus. Atraminėje ASPĮ paslaugas teikiantis kitas juridinis asmuo sudaro dar nepaskiepytų savo darbuotojų, priklausančių prioritetinėms grupėms, kurios buvo skiepijamos anksčiau, sąrašą ir jį pateikia atraminei ASPĮ. Atraminės ASPĮ savo ir kito juridinio asmens sudarytus sąrašus ir į juos įrašytų asmenų skaičių (Aprašo 11.1 papunktyje nurodytu atveju – sąrašus) pateikia tai paslaugas organizuojančiai ASPĮ, kurios veikimo teritorijoje yra atraminė ASPĮ;
13.2. paslaugas organizuojančios ASPĮ sudaro Aprašo 11.1 papunktyje nurodytų dar nepaskiepytų asmenų, priklausančių prioritetinėms grupėms, kurios buvo skiepijamos anksčiau, sąrašus.  Paslaugas organizuojančioje ASPĮ paslaugas teikiantis kitas juridinis asmuo sudaro dar nepaskiepytų savo darbuotojų, priklausančių prioritetinėms grupėms, kurios buvo skiepijamos anksčiau, sąrašą ir jį pateikia paslaugas organizuojančiai ASPĮ. Paslaugas organizuojančios ASPĮ bendrą savo ir savo veikimo teritorijoje esančių atraminių ASPĮ bei paslaugas teikiančioje ASPĮ ir atraminėse ASPĮ paslaugas teikiančių kitų juridinių asmenų skiepijamų asmenų skaičių pateikia SAM elektroniniu paštu vakcina@sam.lt.
14.	Aprašo 13 punkte nurodytuose sąrašuose turi būti nurodyta: skiepijamo asmens vardas, pavardė, prioritetinė grupė, priskyrimą prioritetinei grupei pagrindžiančios aplinkybės (darbovietės pavadinimas ir juridinio asmens kodas, einamos pareigos, įstaigos, kurioje gydomas ir (ar) slaugomas ar globojamas pacientas, pavadinimas ir juridinio asmens kodas). Sąrašus tvirtina juos sudariusios ASPĮ ar kito juridinio asmens vadovas, kuris atsako už šių sąrašų atitiktį Aprašo 5 punkte nurodytoms prioritetinėms grupėms ir Apraše nustatytiems reikalavimams.
15.	Sveikatos apsaugos ministerija paskirsto vakcinas, skiepijimui reikalingas medicinos pagalbos priemones (prietaisus) ir vakcinos paruošimui reikalingus vaistinius preparatus proporcingai paslaugas organizuojančioms ASPĮ ir savivaldybių vakcinacijos centrams, užtikrindama, kad visose savivaldybėse būtų skiepijamas tas pats arba artimas prioritetas, ir atsižvelgdama į:
15.1. skiepijamų asmenų skaičių, nustatytą vadovaujantis Aprašo 12 punkte nurodytais VDV IS duomenimis ir Aprašo 13.2 papunktyje pateikta informacija;
15.2. ESSC sandėlyje esančius ir planuojamus pristatyti COVID-19 vakcinos kiekius;
15.3. ASPĮ esančius COVID-19 vakcinos kiekius;
15.4.  tai, kuris prioritetas skiepijamas kiekvienoje savivaldybėje bei kokiu greičiu (paskiepytų asmenų skaičius per dieną) savivaldybėje vyksta skiepijimas.
16.	. Sveikatos apsaugos ministerija, atsižvelgdama į ASPĮ esančius per 2 savaites ar ilgiau nepanaudotus COVID-19 vakcinos kiekius, gali perskirstyti ASPĮ turimas COVID-19 vakcinas kitoms ASPĮ. Už COVID-19 vakcinų perdavimą iš vienos ASPĮ kitoms šiame punkte nurodytame sprendime nurodytoms ASPĮ nurodytoms ASPĮ atsakingas ESSC. 
17.	ESSC ne vėliau kaip per 5 dienas, skaičiuojant nuo COVID-19 vakcinų pristatymo į ESSC sandėlį dienos, COVID-19 vakcinas, skiepijimui reikalingas medicinos pagalbos priemones (prietaisus) ir vakcinos paruošimui reikalingus vaistinius preparatus perduoda vakcinacijos centrams ir (arba) paslaugas organizuojančioms ASPĮ. Kartu su kiekviena vakcinos siunta vakcinacijos centrams ir (arba) paslaugas organizuojančioms ASPĮ  pateikiami registracijos metu patvirtinti pakuotės lapeliai lietuvių kalba bei informacija, kur galima rasti Europos Komisijos patvirtinto pakuotės lapelio informaciją ir COVID-19 vakcinos charakteristikų santrauką, nurodant interneto svetainės adresą. 
18.	Vakcinacijos centras pasilieka jam reikalingą COVID-19 vakcinų, skiepijimui reikalingų medicinos pagalbos priemonių (prietaisų) ir vakcinos paruošimui reikalingų vaistinių preparatų kiekį, o kitus perduoda savivaldybės skiepijančioms ASPĮ, atsižvelgiant į jų nurodytus asmenų, įtrauktų į Aprašo 19.2 ir 19.3 papunkčiuose nurodytus skiepijamų asmenų sąrašus, bei asmenų, užsiregistravusių skiepytis jose Aprašo 19.1 papunktyje nustatyta tvarka, skaičių. Prie siuntų turi būti pridedami registracijos metu patvirtinti pakuotės lapeliai lietuvių kalba bei informacija, kur galima rasti Europos Komisijos patvirtinto pakuotės lapelio informaciją ir COVID-19 vakcinos charakteristikų santrauką, nurodant interneto svetainės adresą. Pateikiamų pakuotės lapelių skaičius turi būti ne mažesnis negu tiekiamų COVID-19 vakcinų dozių, kuriomis gyventojai bus skiepijami pirmą kartą. COVID-19 vakcinos gali būti perduodamos tik išorinėmis pakuotėmis. 
19.	Asmenų registracija skiepijimo paslaugoms gauti vykdoma naudojant Išankstinę pacientų registracijos informacinę sistemą (toliau – IPRS IS) mutatis mutandis Pacientų registravimo asmens sveikatos priežiūros paslaugoms gauti tvarkos aprašo, patvirtinto Lietuvos Respublikos sveikatos apsaugos ministro 2018 m. liepos 16 d. įsakymu Nr. V-812 „Dėl  Pacientų registravimo asmens sveikatos priežiūros paslaugoms gauti tvarkos aprašo patvirtinimo“ (toliau – Pacientų registravimo aprašas) nustatyta tvarka:
19.1. pacientai, priklausantys prioritetinei grupei, kuri atitinkamu metu skiepijama, pasirinktoje ASPĮ registruojasi patys arba juos užregistruoja minėtos ASPĮ darbuotojai. Vakcinacijos centrai ir skiepijančios ASPĮ sudaro rezervinius prie jų prisirašiusių pacientų sąrašus, kuriuose turi būti nurodyta  Aprašo 14 punkte nurodyta informacija. Rezervinius sąrašus tvirtina juos sudariusios ASPĮ vadovas, kuris atsako už šių sąrašų atitiktį Aprašo 5 punkte nurodytoms prioritetinėms grupėms ir Apraše nustatytiems reikalavimams;
19.2. prioritetinėms grupėms, kurios buvo skiepijamos anksčiau, priklausantys ir dar nepaskiepyti, bet pageidaujantys skiepytis Aprašo 11.3 ir 11.4 papunkčiuose nurodyti asmenys, išskyrus vakcinacijos centrų ar skiepijančių ASPĮ darbuotojus ir šiose ASPĮ paslaugas teikiančius kitų juridinių asmenų darbuotojus, kreipiasi su pageidavimu skiepytis į savo įstaigos ar įmonės vadovą ar jo įgaliotą asmenį, kuris sudaro visų savo įstaigos ar įmonės pageidaujančių skiepytis asmenų sąrašą, o jame nurodytų asmenų skaičių pateikia koordinatoriui. Sąrašus tvirtina juos sudariusios įmonės ar įstaigos vadovas, kuris atsako už šių sąrašų atitiktį Aprašo 5 punkte nurodytoms prioritetinėms grupėms ir Apraše nustatytiems reikalavimams. Sąraše turi būti nurodyta Aprašo 14 punkte nurodyta informacija. Koordinatorius nurodo, kiek įmonių ir įstaigų sąrašuose nurodytų asmenų skiepijama savivaldybės vakcinacijos centre (-uose) ir (ar) skiepijančiose ASPĮ, kad būtų užtikrintas vakcinų suskiepijimas per nustatytą laiką ir proporcingas asmenų srautų paskirstymas tarp ASPĮ. Sąrašus sudariusios įmonės ar įstaigos vadovas vakcinacijos centrui (-ams) ir (ar) skiepijančioms ASPĮ perduoda joms priskirtų skiepyti asmenų sąrašus, kuriuose nurodytas asmens vardas, pavardė, asmens kodas ir kontaktiniai duomenys (telefono ryšio numeris ir el. pašto adresas), reikalingi asmens registravimui skiepijimo paslaugai gauti;
19.3. vakcinacijos centrai ir skiepijančios ASPĮ sudaro dar nepaskiepytų, bet pageidaujančių skiepytis savo darbuotojų sąrašus, kuriuose nurodyta Aprašo 14 punkte nurodyta informacija. Vakcinacijos centruose ir skiepijančiose ASPĮ paslaugas teikiantys kiti juridiniai asmenys sudaro  dar nepaskiepytų, bet pageidaujančių skiepytis savo darbuotojų sąrašus ir pateikia juos atitinkamai vakcinacijos centrui ar skiepijančiai ASPĮ.  Kito juridinio asmens sąraše turi būti nurodytas asmens vardas, pavardė, asmens kodas ir kontaktiniai duomenys (telefono ryšio numeris ir el. pašto adresas), reikalingi asmens registravimui skiepijimo paslaugai gauti. Šiame papunktyje nurodytus sąrašus tvirtina ir už jų atitiktį Aprašo 5 punkte nurodytoms prioritetinėms grupėms ir Apraše nustatytiems reikalavimams atsako atitinkamai vakcinacijos centro, skiepijančios ASPĮ ir kito juridinio asmens vadovas. Vakcinacijos centrai ar skiepijančios ASPĮ užregistruoja šiame papunktyje nurodytuose sąrašuose bei vadovaujantis Aprašo 19.2 papunkčiu pateiktuose jiems priskirtų skiepyti kitų įstaigų ir įmonių asmenų sąrašuose nurodytus asmenis skiepytis IPR IS;
19.4. prioritetinėms grupėms, kurios buvo skiepijamos anksčiau, priklausantys ir dar nepaskiepyti, bet pageidaujantys skiepytis pacientai, kuriems teikiamos palaikomojo gydymo ir slaugos paslaugos, ir socialinės globos įstaigų gyventojai šį pageidavimą nurodo atitinkamai į slaugos ir palaikomojo gydymo paslaugas teikiančios įstaigos arba socialinės globos įstaigos vadovui ar jo įgaliotam asmeniui, kuris organizuoja, kad jie būtų paskiepyti Aprašo 11.1 ir 11.2 papunkčiuose nurodytose ASPĮ. 
20.	Asmenys (įskaitant pacientus), nesiregistravę (nepageidavę būti registruoti) skiepytis dėl to, kad pageidavo vakcinos, kurios ASPĮ tuo metu neturėjo, arba neatvykę skiepytis paskirtu laiku, Aprašo 19 punkte nustatyta tvarka registruotis arba būti užregistruoti skiepytis gali bet kada vėliau.  
21.	Jei užsiregistravę skiepytis asmenys neatvyksta skiepytis, jiems skiepytis numatytu laiku kviečiami skiepytis Pacientų registravimo apraše nustatyta tvarka sudarytame laukiančiųjų sąraše esantys asmenys, kurie gali atvykti į ASPĮ per skiepijimui nustatytą laiką, o jei tokių nėra arba nė vienas iš laukiančių skiepijimo eilėje asmenų negali atvykti į ASPĮ skiepytis per skiepijimui numatytą laiką, ASPĮ iš eilės skiepytis kviečia į rezervinį sąrašą įrašytus asmenis, kurie gali atvykti į ASPĮ per skiepijimui nustatytą laiką.

III SKYRIUS
SKIEPIJIMO PASLAUGŲ TEIKIMO TVARKA

22.	ASPĮ skiepijimo paslaugas teikia ASPĮ patalpose. Skiepijanti ASPĮ, suderinusi su vakcinacijos centru, ir vakcinacijos centras skiepijimo paslaugas gali teikti kitose vietose (pvz., darbovietėse, socialinių paslaugų įstaigose, asmenų namuose ar laikinai įrengtose skiepijimo vietose). Skiepijant ne ASPĮ patalpose turi būti laikomasi infekcijų kontrolės reikalavimų ir pildomi medicinos dokumentai Aprašo 30.1-30.4 papunkčiuose nustatyta tvarka. 
23.	Jei skiepijimas vykdomas vietovėse, esančiose už savivaldybės centro ribų, kartu su skiepijamai prioritetinei grupei priklausančiais asmenimis tuo pačiu metu gali būti skiepijami ir visi ar dalis toje gyvenamojoje vietovėje gyvenančių asmenų, įrašytų į rezervinį sąrašą (pagal rezerviniame sąraše nustatytą eilės tvarką), jei užtikrinama, kad turimomis COVID-19 vakcinos atsargomis bus galima paskiepyti visus skiepijamai prioritetinei grupei priklausančius asmenis.
24.	Skiepijimo paslaugą skiria ir teikia asmens sveikatos priežiūros specialistai, nurodyti Imunoprofilaktikos organizavimo ir atlikimo tvarkos aprašo, patvirtinto Lietuvos Respublikos sveikatos apsaugos ministro 2002 m. rugsėjo 23 d. įsakymu Nr. 468 „Dėl Imunoprofilaktikos organizavimo ir atlikimo tvarkos aprašo patvirtinimo“ (toliau – Imunoprofilaktikos aprašas), 7 punkte.
25.	Asmenims, sergantiems remisijos nepasiekusia onkologine liga ir kuriems taikomas aktyvus priešvėžinis gydymas (imunoterapija, taikinių terapija, chemoterapija, hormonoterapija, spindulinė terapija, chirurginis gydymas ir kt.) arba persirgusiems onkologine liga ir aktyviai stebimiems, kai po aktyvaus priešvėžinio gydymo pabaigos yra praėję ne daugiau kaip 24 mėn., išskyrus sergančius piktybinėmis kraujo ligomis, kuriems tęsiamas chemoterapinis, imunoterapinis ar taikinių piktybinių kraujo ligų gydymas arba kuriems toks gydymas baigtas ne seniau kaip prieš 24 mėn., skiepijimo paslaugą skiria šeimos gydytojas, įvertinęs paciento sveikatos būklę pagal gydančio gydytojo onkologo rekomendacijas ir atsižvelgdamas į jo rekomenduotą pacientui saugią vakcinacijos datą, arba specializuotą onkologinę pagalbą teikiančios ASPĮ  gydantis gydytojas.
26.	Skiepijimo paslaugos teikiamos vadovaujantis:
26.1. Imunoprofilaktikos aprašo 11.1 ir 11.2 papunkčiais;
26.2. COVID-19 vakcinos registracijos metu patvirtinta COVID-19 vakcinos charakteristikų santrauka;
26.3. įrodymais pagrįstos medicinos žiniomis apie imunoprofilaktikos taikymą COVID-19 ligai (koronaviruso infekcijai) valdyti.
27.	ASPĮ turi užtikrinti, kad asmuo ar jo atstovas prieš skiepijimo paslaugą užpildytų asmens sveikatos priežiūros vadovo patvirtintą sutikimo skiepytis formą, parengtą vadovaujantis Lietuvos Respublikos sveikatos apsaugos ministro 2010 m. kovo 8 d. įsakymu Nr. V-184 „Dėl Sutikimo dėl sveikatos priežiūros paslaugų teikimo formos reikalavimų aprašo patvirtinimo“.
28.	ASPĮ privalo užtikrinti, kad kiekvienas asmuo būtų paskiepytas to paties registruotojo COVID-19 vakcina pagal schemą, nurodytą COVID-19 vakcinos charakteristikų santraukoje. Antra COVID-19 vakcinos dozė anksčiau, nei nurodyta COVID-19 vakcinos charakteristikų santraukoje, negali būti skiepijama. Jei skiepijimas antra COVID-19 vakcinos doze negali būti atliktas laiku, kuris priklauso pagal schemą, nurodytą COVID-19 vakcinos charakteristikų santraukoje, asmeniui antra dozė skiepijama įmanomu artimiausiu laiku (skiepijimo schema nepradedama iš naujo, nepriklausomai koks laikas praėjo nuo skiepijimo ankstesne doze). 
Jei asmuo po skiepijimo pirma COVID-19 vakcinos doze susirgo COVID-19 liga (koronaviruso infekcija), antra dozė jam skiepijama ne anksčiau kaip po 180 dienų nuo  COVID-19 ligos (koronaviruso infekcijos) diagnozės patvirtinimo, išskyrus tuos atvejus, kai asmeniui nenustatomi IgG antikūniai po persirgimo COVID-19 liga.
29.	Sveikatos priežiūros specialistas, pirmą kartą paskiepijęs asmenį COVID-19 vakcina, įteikia jam COVID-19 vakcinos pakuotės lapelio kopiją su užrašytu antros COVID-19 vakcinos dozės pagal skiepijimo schemą laiku ir primena, kad  skiepytis antra doze pagal skiepijimo schemą asmuo turi atvykti nurodytu laiku, o jei negali atvykti – kad ASPĮ apie tai turi informuoti nedelsdamas. Asmenį skiepijimo antra COVID-19 vakcinos doze paslaugai IPR IS registruoja sveikatos priežiūros specialistas ar kitas ASPĮ darbuotojas iškart po skiepijimo paslaugos suteikimo.
30.	Skiepijimo COVID-19 vakcina metu pildomi medicinos dokumentai:
30.1. sveikatos priežiūros specialistai duomenis apie atliktą skiepijimą COVID-19 vakcina ne vėliau kaip per 1 darbo dieną nuo skiepijimo dienos Lietuvos Respublikos sveikatos apsaugos ministro 2015 m. gegužės 26 d. įsakymu Nr. V-657 „Dėl Elektroninės sveikatos paslaugų ir bendradarbiavimo infrastruktūros informacinės sistemos naudojimo tvarkos aprašo patvirtinimo“ nustatyta tvarka pateikia į Elektroninės sveikatos paslaugų ir bendradarbiavimo infrastruktūros informacinę sistemą, užpildydami formą E063 „Vakcinacijos įrašas“ (toliau – forma E063); 
30.2. asmens sveikatos priežiūros specialistai duomenis apie atliktą skiepijimą COVID-19 vakcina registruoja formoje Nr. 064/a „Profilaktinių skiepijimų registravimo žurnalas“, patvirtintoje Lietuvos Respublikos sveikatos apsaugos ministro 2014 m. sausio 27 d. įsakymu Nr. V-120 „Dėl Privalomų sveikatos statistikos apskaitos ir kitų tipinių formų bei privalomų sveikatos statistikos ataskaitų formų patvirtinimo“;
30.3. vakcinaciją COVID-19 vakcina atlikęs asmens sveikatos priežiūros specialistas duomenis apie panaudotas COVID-19 vakcinas įrašo į registracijos žurnalą arba ASPĮ naudojamą vidinę informacinę sistemą ASPĮ nustatyta tvarka.
30.4. ASPĮ asmeniui pageidaujant, bet ne anksčiau nei jam bus atlikta vakcinacija paskutine COVID-19 vakcinos doze (kai pilnai vakcinacijai atlikti reikia daugiau nei vienos COVID-19 vakcinos dozės), išduoda tarptautinio skiepijimo ar profilaktikos priemonių pažymėjimą (Tarptautinio skiepijimo ar profilaktikos priemonių pažymėjimo pildymo ir išdavimo tvarkos aprašo, patvirtinto Lietuvos Respublikos sveikatos apsaugos ministro 2011 m. gruodžio 2 d. įsakymu Nr. V-1032 „Dėl Tarptautinio skiepijimo ar profilaktikos priemonių pažymėjimo pildymo ir išdavimo tvarkos aprašo patvirtinimo“, priedas).
30.5. ASPĮ pildo formą Nr. 7 „Imuniteto būklės ataskaita – sveikata (metinė)“ ir formą Nr. 8 „Profilaktinių skiepijimų ataskaita – sveikata (mėnesinė, metinė)“, patvirtintas Lietuvos Respublikos sveikatos apsaugos ministro 2005 m. vasario 10 d. įsakymu Nr. V-109 „Dėl užkrečiamųjų ligų statistinių ataskaitos ir apskaitos formų patvirtinimo“, ir teikia jas Nacionaliniam visuomenės sveikatos centrui prie Sveikatos apsaugos ministerijos Lietuvos Respublikos sveikatos apsaugos ministro 2005 m. vasario 10 d. įsakyme Nr. V-109 „Dėl užkrečiamųjų ligų statistinių ataskaitos ir apskaitos formų patvirtinimo“ nustatyta tvarka.
31.	Sveikatos priežiūros specialistai, skiepijantys COVID-19 vakcina, privalo naudoti II saugumo lygio asmenines apsaugos priemones (toliau – AAP), nurodytas Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 7 d. sprendimo Nr. V-754 „Dėl asmeninės apsaugos priemonių naudojimo asmens sveikatos priežiūros įstaigose pagal saugumo lygius“ priede.
32.	Panaudotos AAP ir skiepijant naudotos medicinos priemonės (prietaisai) tvarkomos vadovaujantis Lietuvos higienos norma HN 66:2013 „Medicininių atliekų tvarkymo saugos reikalavimai“, patvirtinta Lietuvos Respublikos sveikatos apsaugos ministro 2013 m. liepos 18 d. įsakymu Nr. V-706 „Dėl Lietuvos higienos normos HN 66:2013 „Medicininių atliekų tvarkymo saugos reikalavimai“ patvirtinimo“.

IV SKYRIUS
COVID-19 VAKCINŲ LAIKYMAS, TRANSPORTAVIMAS, NAUDOJIMO PRIEŽIŪRA, ATSEKAMUMO IR ĮTARIAMŲ NEPAGEIDAUJAMŲ REAKCIJŲ STEBĖSENOS TVARKA

33.	COVID-19 vakcinos visoje jų tiekimo grandinėje, įskaitant ASPĮ, turi būti laikomos ir transportuojamos gamintojo nustatytomis sąlygomis, užtikrinant drėgmės ir temperatūros atitiktį šiems reikalavimams.
34.	Paslaugas organizuojanti ASPĮ ir vakcinacijos centras prieš ardydami išorinę (jei jos nėra, vidinę) COVID-19 vakcinos pakuotę, turi patikrinti pakuotės apsauginį įtaisą, siekdama įsitikinti, kad pakuotė yra vientisa ir nebuvo bandoma ją neteisėtai išardyti. Jeigu nustatoma, kad pakuotę buvo bandoma neteisėtai išardyti, COVID-19 vakcinos, esančio šioje pakuotėje, negalima vartoti, pakuotė turi būti padedama ir laikoma gamintojo nustatytomis sąlygomis atskirai nuo kitų vaistinių preparatų ir Valstybinei vaistų kontrolės tarnybai prie Sveikatos apsaugos ministerijos (toliau – VVKT) išsiunčiamas pranešimas apie nustatytą neteisėtą pakuotės pažeidimo atvejį, COVID-19 vakcinos registruotojui ir tiekėjui, vadovaujantis Vaistinių preparatų laikymo ir įtraukimo į apskaitą asmens sveikatos priežiūros įstaigose tvarkos aprašo, patvirtinto Lietuvos Respublikos sveikatos apsaugos ministro 2006 m. gruodžio 13 d. įsakymu Nr. V-1051 įsakymu „Dėl Vaistinių preparatų laikymo ir įtraukimo į apskaitą asmens sveikatos priežiūros įstaigose tvarkos aprašo patvirtinimo“, 95 punkto nuostatomis. 
35.	Netinkamos vartoti COVID-19 vakcinos (pvz., nekokybiškos, pasibaigusio tinkamumo vartoti laiko) tvarkomos kaip farmacinės atliekos Lietuvos Respublikos atliekų tvarkymo įstatymo ir kitų teisės aktų nustatyta tvarka.
36.	COVID-19 vakcina turi būti apskaitoma taip, kad būtų užtikrintas jos atsekamumas nuo gamintojo iki suvartojimo ASPĮ.
37.	Pasireiškus nepageidaujamai reakcijai, asmens sveikatos priežiūros specialistas, prižiūrintis paskiepytą asmenį ar jį skiepijęs COVID-19 vakcina, gavęs informaciją iš paciento ar jo atstovo apie nepageidaujamą reakciją į skiepą, kaip galima greičiau, bet ne vėliau kaip per 15 dienų nuo įtariamos nepageidaujamos reakcijos atsiradimo, VVKT turi pateikti Sveikatos priežiūros ar farmacijos specialisto pranešimą apie įtariamą nepageidaujamą reakciją (ĮNR), kurio forma patvirtinta Lietuvos Respublikos sveikatos apsaugos ministro 2013 m. vasario 20 d. įsakymu Nr. V-185 „Dėl Sveikatos priežiūros ar farmacijos specialisto pranešimo apie įtariamą nepageidaujamą reakciją (ĮNR) pateikimo tvarkos aprašo, Sveikatos priežiūros ar farmacijos specialisto pranešimo apie įtariamą nepageidaujamą reakciją (ĮNR) formos ir Paciento pranešimo apie įtariamą nepageidaujamą reakciją (ĮNR) formos patvirtinimo“ (toliau – įsakymas Nr. V-185), skelbiamą VVKT interneto svetainėje https://vapris.vvkt.lt/vvkt-web/public/nrvSpecialist, užpildydamas jį tiesiogiai arba užpildytą formą pateikdamas elektroniniu paštu (adresu NepageidaujamaR@vvkt.lt).
38.	Pasireiškus įtariamai nepageidaujamai reakcijai į COVID-19 vakciną, asmeniui rekomenduojama pateikti Paciento pranešimą apie įtariamą nepageidaujamą reakciją (ĮNR), kurio forma patvirtinta įsakymu Nr. V-185, skelbiamą VVKT internetinėje svetainėje https://vapris.vvkt.lt/vvkt-web/public/nrv, užpildant jį tiesiogiai arba užpildytą formą pateikiant elektroniniu paštu (adresu NepageidaujamaR@vvkt.lt). Pranešti apie įtariamą nepageidaujamą reakciją į COVID-19 vakciną galima ir nemokamu telefonu 8 800 73 568.
39.	Pradėjus Lietuvoje skiepijimą COVID-19 vakcina, VVKT pirmus šešis mėnesius kartą per mėnesį, o vėliau – kartą per ketvirtį įvertina ir apibendrina pateiktus įtariamų nepageidaujamų reakcijų į COVID-19 vakcinas pranešimus ir duomenis teikia SAM.

V SKYRIUS
SKIEPIJIMO PASLAUGŲ APMOKĖJIMO TVARKA

40.	Už skiepijimo paslaugas vakcinacijos centrams, skiepijančioms ASPĮ, paslaugas organizuojančioms ASPĮ ir atraminėms ASPĮ už kiekvienus 3 mėn., skaičiuojant nuo 2020 m. gruodžio mėn. įskaitytinai (toliau – ataskaitinis laikotarpis), iki kito mėnesio 25 dienos iš valstybės biudžeto lėšų mokama kompensuojamoji suma. Ji apskaičiuojama atitinkamos ASPĮ per ataskaitinį laikotarpį į ESPBI IS pateiktų formų E063 skaičių padauginus iš vidutinių vienos skiepijimo COVID-19 vakcina procedūros išlaidų (į jas neįskaitomos išlaidos COVID-19 vakcinoms ir medicinos priemonėms (prietaisams), nupirktiems valstybės biudžeto lėšomis ir perduotiems ASPĮ) sumos – 2,95 euro.

VI SKYRIUS
BAIGIAMOSIOS NUOSTATOS

41.	Sąrašai ir rezerviniai sąrašai saugomi 12 mėn. nuo jų sudarymo dienos juos sudariusiose ASPĮ. 
42.	Teisę susipažinti su sąrašų, rezervinių sąrašų ir IPR IS duomenimis (asmens vardas, pavardė, gimimo data, numatyta skiepijimo paslaugos suteikimo data ir laikas), ir juos gauti turi:
42.1. duomenų subjektai duomenų valdytojų nustatyta tvarka;
42.2. darbuotojų atstovai (profesinės sąjungos, darbo tarybos, darbuotojų patikėtiniai), vadovaudamiesi asmens duomenų apsaugą reglamentuojančiais teisės aktais, pagal jų prašymą, pateiktą sąrašą sudariusios ASPĮ ar IPR IS pagrindiniam tvarkytojui ASPĮ ar IPR IS veiklą reglamentuojančių teisės aktų nustatyta tvarka darbuotojų interesų gynimo tikslais;
42.3. skiepijimo COVID-19 vakcina kontrolę vykdančios institucijos ir įstaigos pagal jų prašymą, pateiktą sąrašą sudariusios ASPĮ ar kito juridinio asmens vadovui ar IPR IS pagrindiniam tvarkytojui ASPĮ ar IPR IS veiklą reglamentuojančių teisės aktų nustatyta tvarka, skiepijimo valstybės biudžeto lėšomis įsigyjama COVID-19 vakcina kontrolės tikslais;
42.4. kiti asmenys tik esant rašytiniam ar jam prilyginamam duomenų subjekto sutikimui arba jo prašymui, išskyrus asmenis, kuriems Lietuvos Respublikos įstatymai suteikia teisę gauti informaciją apie pacientą. 
43.	Už Aprašo nuostatų pažeidimą taikoma teisės aktuose nustatyta atsakomybė už žmonių užkrečiamųjų ligų profilaktiką reglamentuojančių teisės aktų pažeidimus.

______________

