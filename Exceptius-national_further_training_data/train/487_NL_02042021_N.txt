Besluit van de Minister van Justitie en Veiligheid van 24 maart 2021, nr. 3231128, tot wijziging van het Aanwijzingsbesluit bewapening en uitrusting politie 2018
De Minister van Justitie en Veiligheid,

Gelet op artikel 15, eerste lid, van het Besluit bewapening en uitrusting politie;

Besluit:

ARTIKEL I
Artikel 4, tweede lid, van het Aanwijzingsbesluit bewapening en uitrusting politie 2018 wordt als volgt gewijzigd:

1. De punt aan het slot van onderdeel e wordt vervangen door een puntkomma.

2. Er worden drie onderdelen f, g en h toegevoegd, luidende:

f.Rheinmetall, type Traangashandgranaat, 15 gram CS, PULL;

g.Rheinmetall, type Traangashandgranaat, 24 gram CS, PULL;

h.Rheinmetall, type Traangashandgranaat, 24 gram CS, FOL.

ARTIKEL II
Dit besluit treedt in werking met ingang van de eerste dag na de dagtekening van de Staatscourant waarin zij wordt geplaatst en werkt terug tot en met 1 februari 2021.

Dit besluit zal met de toelichting in de Staatscourant worden geplaatst.

De Minister van Justitie en Veiligheid,
F.B.J. Grapperhaus
TOELICHTING
In het kader van de bestrijding van de ziekte COVID-19 heeft de Minister van Justitie en Veiligheid eind januari 2021 besloten om voor een bepaalde periode een avondklok in te stellen. Naar aanleiding van deze ‘avondklok’ hebben zich in enkele steden grootschalige ordeverstoringen voorgedaan. Bij deze ordeverstoringen zag de politie zich, na toestemming van het bevoegd gezag, voor het eerst sinds lange tijd genoodzaakt om traangas in te zetten met het doel de openbare orde te herstellen. Met het gebruik van traangas kunnen in bepaalde situaties meer ingrijpende en of risicovolle vormen van geweld worden voorkomen.

Mede ten gevolge van uitbraak van het corona-virus SARS-CoV-2 en de door dit virus veroorzaakte ziekte COVID-19 zijn veel productieketens thans (ernstig) verstoord waardoor de levertijden van ook dit soort wapens fors kunnen oplopen. De politie wil daarom in ieder geval een strategische voorraad aanhouden van traangashandgranaten die essentieel kunnen zijn voor de uitvoering van de politietaak, in dit geval het handhaven van de openbare orde in tijden van maatschappelijke onrust. Om tekorten te voorkomen, is het dan ook noodzakelijk dat de politie dit soort middelen bij verschillende leveranciers kan afnemen.

De betreffende traangashandgranaten zijn vergelijkbaar met de traangashandgranaten die al in artikel 4, tweede lid, van het Aanwijzingsbesluit bewapening en uitrusting politie 2018 staan vermeld. De nieuw aan te wijzen traangashandgranaten van het merk Rheinmetall, type Traangashandgranaat, 24 gram CS, PULL en de Rheinmetall, type Traangashandgranaat, 24 gram CS, FOL, bevatten echter een iets hogere concentratie traangas dan de reguliere traangashandgranaten die door de politie worden gebruikt. Deze hogere concentratie werkzame stof is van belang voor het berekenen van het maximaal aantal traangasgranaten dat binnen een bepaald gebied en binnen een bepaald tijdsbestek mag worden gebruikt om binnen de hiervoor geldende veiligheidsnormen te blijven. De traangasspecialisten van de Mobiele Eenheid die zorg dragen voor de inzet van traangas, zijn getraind in het maken van deze berekeningen en zullen extra geïnstrueerd worden om er voor te zorgen dat de veiligheidsnormen niet worden overschreden bij een eventueel gebruik van deze traangashandgranaten.

Zodra de houdbaarheidsduur van de aan te schaffen voorraad van het merk Rheinmetall, type traangashandgranaat, 24 gram, FOL en type traangashandgranaat, 24 gram, PULL is verstreken of de voorraad op is, wordt dit merk en deze typen in beginsel via een wijzigingsbesluit uit het Aanwijzingsbesluit bewapening en uitrusting politie 2018 verwijderd. Dat is alleen niet het geval indien het reguliere vervangingsproces, waaraan een beproeving voorafgaat, eenzelfde soort CS traangashandgranaat oplevert.

De Minister van Justitie en Veiligheid,
F.B.J. Grapperhaus
