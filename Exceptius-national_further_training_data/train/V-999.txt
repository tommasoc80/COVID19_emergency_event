LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LABORATORINIŲ TYRIMŲ DĖL COVID-19 LIGOS (KORONAVIRUSO INFEKCIJOS) DIAGNOSTIKOS STATISTINIŲ DUOMENŲ PAGAL GYVENTOJŲ TIKSLINES GRUPES TEIKIMO 

2020 m. balandžio   27   d. Nr. V-999
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas ir siekdamas tinkamai valdyti Lietuvos Respublikos valstybės lygio ekstremaliosios situacijos visoje šalyje dėl COVID-19 ligos (koronaviruso infekcijos) plitimo grėsmes ir siekdamas užtikrinti prevenciškai tiriamų įstaigų darbuotojų, specialistų, pareigūnų laboratorinių tyrimų dėl COVID-19 ligos (koronaviruso infekcijos) diagnostikos stebėseną, n u s p r e n d ž i u:
1. Pavesti:
1.1.  VĮ Registrų centrui, pagrindiniam Elektroninės sveikatos paslaugų ir bendradarbiavimo infrastruktūros informacinės sistemos (toliau – ESPBI IS) tvarkytojui, užtikrinti laboratorinių tyrimų dėl COVID-19 ligos (koronaviruso infekcijos) diagnostikos statistinių duomenų (nurodant juose tirto asmens darbovietę ir gyvenamąją vietą pagal savivaldybę) teikimą Sveikatos apsaugos ministerijai valstybės lygio ekstremaliosios situacijos metu.  Duomenys teikiami pagal poreikį paprašius Sveikatos apsaugos ministerijai.  
1.2. Valstybinio socialinio draudimo fondo valdybai prie Socialinės apsaugos ir darbo ministerijos (toliau – VSDFV) teikti  VĮ Registrų centrui, asmenų, kuriems atliktas  laboratorinis tyrimas dėl COVID-19 ligos (koronaviruso infekcijos) diagnostikos, draudėjų duomenis (įmonės kodas, įmonės ekonominės veiklos rūšies kodas)  pagal VĮ Registrų centro nustatytus terminus ir formą. 
2.  Įpareigoti VĮ Registrų centrą iš VSDFV gautus asmens duomenis tvarkyti tik dėl šiuo sprendimu pavestos statistinės analizės atlikimo ir saugoti juos ne ilgiau nei to reikia minėtai  analizei pateikti.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
