Regeling van de Minister van Infrastructuur en Waterstaat, van 22 maart 2020, nr. IENW/BSK-2020/55901, tot wijziging van de Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport;

Gelet op artikel 21, van Verordening (EG) Nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap (PbEU 2008, L 293) en artikel 5.10, eerste lid, onderdeel a, van de Wet luchtvaart;

BESLUIT:

ARTIKEL I
De Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt wordt als volgt gewijzigd:

A

Artikel 2, derde lid, onderdeel b, komt te luiden:

b.repatriëring van EU- of Schengeningezetenen en ingezetenen uit het Verenigd Koninkrijk, waarbij:

1°niet-Nederlands ingezetenen een aantoonbare doorreis hebben,

2°passagiers uitsluitend overeenkomstig WHO-richtsnoeren en de EU Healthy Gateways, No. 801493, aan boord worden toegelaten.

B

Artikel 3, tweede lid, komt te luiden:

2.In afwijking van het eerste lid werkt deze regeling met betrekking tot Spanje terug tot zaterdag 21 maart, 20.00 uur plaatselijke tijd en geldt deze tot zaterdag 4 april 2020, 20.00 uur plaatselijke tijd, tenzij de minister voor dat tijdstip tot verlenging van de regeling heeft besloten.

ARTIKEL II
Deze regeling treedt in werking met ingang van 22 maart 2020 op het tijdstip waarop mededeling wordt gedaan door de verlener van luchtverkeersdiensten door middel van luchtvaartpublicaties zijnde Notice to Airmen.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt (hierna: de Regeling).

De Regeling voorzag in eerste instantie voor het Europese deel van Nederland in een verbod op luchtverkeer met passagiers afkomstig uit de volgende hoog-risico landen: Italië, China, Iran en Zuid-Korea. Naar aanleiding van een aanvullend advies van het RIVM, heeft het kabinet op 21 maart 2020 besloten om de geldende restricties in de Regeling uit te breiden met passagiersvluchten uit Spanje. Teneinde de repatriëring van EU-ingezetenen en daarmee ook die van Nederlanders zo soepel mogelijk te kunnen laten verlopen is met de onderhavige wijziging mogelijke repatriëring naar Nederland nader ingevuld. Uitgezonderd van het verbod is de repatriëring van EU- of Schengeningezetenen en ingezetenen uit het Verenigd Koninkrijk, waarbij niet-Nederlandse ingezetenen een aantoonbare doorreis moeten hebben. De doorreis kan ook met een andere vervoersmodaliteit zoals de trein worden afgelegd. Het vervoer moet verder geen extra gezondheidsrisico’s voor de Nederlandse volksgezondheid met zich meebrengen. Met het oog daarop wordt in de regeling geëist dat passagiers uitsluitend in overeenstemming met WHO en EU gezondheidsrichtsnoeren aan boord mogen worden toegelaten.

Van de gelegenheid is gebruik gemaakt om met betrekking tot de uitbreiding van het verbod tot Spanje een correctie aan te brengen in de inwerkingtredingbepaling van de Regeling. Abusievelijk is nagelaten deze tot zaterdag 21 maart 2020 terug te laten werken. Overeenkomstig de eisen van Verordening (EG) 1008/2008 inzake gemeenschappelijke regels voor de exploitatie van luchtdiensten in de Gemeenschap is de uitbreiding van het verbod beperkt tot ten hoogste twee weken.

De wijzigingen treden met ingang van 22 maart 2020, om 20:00 uur plaatselijke tijd in. De wijziging wordt op grond van artikel 5.10, vierde lid, van de Wet luchtvaart bekendgemaakt door middel van een Notice to Airmen (NOTAM). Een NOTAM is een bericht aan luchtvarenden gedistribueerd via een communicatienetwerk voor luchtverkeersdiensten met inlichtingen over de instelling, toestand of verandering van enige luchtvaartfaciliteit, -dienstverlening, -procedure of -gevaar, waarvan het noodzakelijk is dat personen die betrokken zijn bij de vluchtvoorbereiding en uitvoering daarvan tijdig kennis nemen.

De Minister van Infrastructuur en Waterstaat,
C. van Nieuwenhuizen Wijbenga