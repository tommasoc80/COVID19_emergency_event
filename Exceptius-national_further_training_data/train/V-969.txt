LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ VIEŠOJO MAITINIMO ĮSTAIGOMS 

2020 m. balandžio 23 d. Nr. V-969
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimo Nr. 207 „Dėl karantino Lietuvos  Respublikos  teritorijoje  paskelbimo“  (Lietuvos Respublikos Vyriausybės 2020 m. balandžio 22 d. nutarimo Nr. 398 redakcija) 3.2.6 ir 3.2.82 papunkčiais bei siekdamas užtikrinti COVID-19 ligos (koronaviruso infekcijos) plitimo prevenciją n u s p r e n d ž i u:
1. Įpareigoti įstaigas ir įmones, nuo 2020 m. balandžio 27 d. teiksiančias viešojo maitinimo paslaugas (toliau – viešojo maitinimo įstaiga):
1.1.organizuoti viešojo maitinimo paslaugas tik vienu ar abiem šiais būdais:
1.1.1. kai maistas tiekiamas išsinešti arba pristatomas fiziniams ir juridiniams asmenims kitais būdais;
1.1.2. atvirose erdvėse (įskaitant atviras viešojo maitinimo įmonės erdves, į kurias patenkama per viešojo maitinimo patalpas).
1.2. riboti lankytojų srautus užtikrinant, kad:
1.2.1. lankytojai, perkantys maistą išsinešimui ar užsisakantys maistą valgymui vietoje, eilėse prie kasos laikytųsi saugaus ne mažesnio kaip 1 metro atstumo vienas nuo kito; 
1.2.2. atvirose erdvėse tarp staliukų būtų toks atstumas, kad prie skirtingų staliukų sėdintys lankytojai vienas nuo kito būtų nutolę ne mažesniu kaip 2 metrų atstumu;
1.2.3. atvirose erdvėse prie staliukų sėdintys lankytojai nuo pėsčiųjų takų, gyvenamųjų pastatų langų, gyventojų praėjimų į kiemus ir (ar) laiptines būtų nutolę ne mažesniu kaip 1 metro atstumu;
1.2.4. į viešojo maitinimo įstaigą būtų įleidžiami tik apsaugines kaukes arba apsauginius veido skydus dėvintys lankytojai ir prie vieno staliuko sėdėtų ne didesnėmis nei 2 asmenų grupėmis, išskyrus grupes, kurias sudaro artimieji giminaičiai, įtėviai, įvaikiai, globėjai ir rūpintojai. Valgant ir geriant viešojo maitinimo organizavimo vietų atvirose erdvėse lankytojams dėvėti nosį ir burną dengiančių apsaugos priemonių neprivaloma.
1.3. prie įėjimo į viešojo maitinimo įstaigą pateikti informaciją:
1.3.1. kad, viešojo maitinimo įstaigoje nerekomenduojama lankytis rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame  Lietuvos  Respublikos  sveikatos  apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“;
1.3.2. apie asmens higienos laikymosi būtinybę (rankų higiena, kosėjimo, čiaudėjimo etiketas ir kt.).
1.4. skatinti lankytojus atsiskaityti ne grynaisiais pinigais.
1.5. užtikrinti tinkamą lankytojų aptarnavimui skirto inventoriaus (staliukų, kėdžių ir pan.) ir viešojo maitinimo įmonės aplinkos valymą ir dezinfekciją remiantis rekomendacijomis „Dėl aplinkos valymo ir dezinfekcijos, esant nepalankiai COVID-19 situacijai“ (https://sam.lrv.lt/uploads/sam/documents/files/KORONA/rekomendacijos%20del%20aplinkos%20valymo.pdf), užtikrinti, kad dažnai liečiami paviršiai (durų rankenos, banko kortelių skaitytuvai ir pan.) būtų valomi ir dezinfekuojami dažniau nei įprasta. Lankytojų stalai turi būti valomi ir dezinfekuojami po kiekvieno apsilankymo.
1.6. užtikrinti, kad dirbtų tik sveiki darbuotojai, neturintys kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), ir darbuotojų sveikata būtų nuolat stebima: 
1.6.1. informuoti darbuotojus, kad turint ūmių viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), į darbą nevyktų;
1.6.2. užtikrinti, kad kasdien prieš patenkant į viešojo maitinimo įstaigą būtų vertinama darbuotojų sveikata. Pagal galimybes darbuotojų sveikatos būklei įvertinti rekomenduojama naudoti Valstybinės maisto ir veterinarijos tarnybos (toliau – VMVT) parengtą Sveikatos būklės įsivertinimo formą, paskelbtą VMVT tinklalapyje adresu: https://vmvt.lt/aktualu-verslui-karantino-metu, ar joje pateiktus klausimus;
1.6.3. darbuotojus, kuriems pasireiškia kvėpavimo takų ligų, ūmių žarnyno infekcijų ir kt. susirgimų požymiai (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), nedelsiant nušalinti nuo darbo, rekomenduoti jiems konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu.
1.6.4. jeigu viešojo maitinimo įstaigos administracija iš paties darbuotojo gavo informaciją apie jam nustatytą COVID-19 ligą (koronoviruso infekciją), apie tai turi informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.6.5. drausti viešojo maitinimo įstaigoje dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu; 
1.7. rekomenduoti viešojo maitinimo įstaigoje nedirbti darbuotojams, priklausantiems rizikos grupei (nurodytai šio sprendimo 1.3.1 papunktyje);
1.8. aprūpinti darbuotojus apsaugos priemonėmis. Lankytojus aptarnaujantis personalas turi dėvėti nosį ir burną dengiančias apsaugos priemones (veido kaukes, respiratorius ar kitas priemones).
1.9. sudaryti sąlygas ir užtikrinti, kad darbo metu darbuotojai vengtų socialinio (tiesioginio) kontakto, pagal galimybes laikytųsi saugaus atstumo (ne mažiau kaip 2 metrų), išskyrus atvejus, kai aptarnaujami lankytojai, ir griežtos rankų higienos:
1.9.1. ne rečiau kaip kas 2 val. plautų rankas skystu muilu ir šiltu tekančiu vandeniu, dezinfekuotų jas specialiomis rankų dezinfekcinėmis priemonėmis, vengtų liesti rankomis veidą, akis, nosį, burną ir kt., laikytųsi kosėjimo ir čiaudėjimo etiketo; 
1.9.2. užtikrinti, kad darbuotojų rankų higiena būtų atliekama: prieš pradedant darbą; prieš tvarkant termiškai apdorotą ar vartoti paruoštą maistą; prieš tvarkant žalią mėsą, žuvį ar kt. termiškai neapdorotą maistą; prieš apsimaunant, keičiant ir nusiėmus pirštines; sutvarkius atliekas; pabaigus valymo, dezinfekcijos darbus; pasinaudojus tualetu; pavalgius, parūkius; nusičiaudėjus, išsipūtus nosį.
1.10. sudaryti galimybę tinkamai lankytojų rankų higienai ir (ar) dezinfekcijai  – prie įėjimo į viešojo maitinimo įstaigą ir tualetą  gerai matomoje vietoje pakabinti vartotojų ir kitų lankytojų rankų dezinfekcijai skirtą priemonę. Sudaryti sąlygas lankytojams pasinaudoti tualetu ir užtikrinti, kad jame būtų skysto muilo, prireikus rankų dezinfekcijos priemonių, ir rankų nusausinimo priemonių (draudžiama rankoms nusausinti naudoti daugkartinio naudojimo rankšluosčius).
1.11. Rekomenduojama indus ir įrankius plauti indaplovėse ne mažesnėje kaip 60 °C temperatūroje arba naudoti kitas tinkamas priemones, užtikrinančias jų švarą (saugą). 
2. Pripažinti netekusiu galios Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 16 d. sprendimą Nr. V-376 „Dėl COVID-19 ligos (koronaviruso infekcijos) valdymo priemonių.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 				Aurelijus Veryga
