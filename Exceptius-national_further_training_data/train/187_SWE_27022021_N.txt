Förordning
om upphävande av förordningen (2020:195) om vissa 
sjukpenningförmåner med anledning av sjukdomen 
covid-19
Utfärdad den 26 februari 2021
Regeringen föreskriver att förordningen (2020:195) om vissa sjukpenningförmåner med anledning av sjukdomen covid-19 ska upphöra att gälla.
1. Denna förordning träder i kraft den 1 maj 2021.
2. Den upphävda förordningen gäller dock fortfarande för
a) ersättning för karensavdrag, karens och sjukpenning som avser tid före
ikraftträdandet i de fall ansökan om ersättning har kommit in till 
Försäkringskassan före den 1 augusti 2021,
b) ersättning för kostnader för sjuklön som har redovisats i arbetsgivardeklarationer för redovisningsperioderna januari 2020–april 2021, och
c) utlämnande av uppgifter enligt 10 a §.
3. I fråga om ersättning för kostnader för sjuklön som har redovisats i
arbetsgivardeklarationer för redovisningsperioderna maj–december 2021
gäller andra–fjärde styckena.
I stället för vad som anges i 17 § lagen (1991:1047) om sjuklön ska en 
arbetsgivare vars kostnader för sjuklön, inklusive därpå belöpande avgifter 
och skatt, under den aktuella åttamånadersperioden överstiger en viss del av 
arbetsgivarens totala lönekostnader, inklusive därpå belöpande avgifter och 
skatt, med den begränsning som följer av 17 a § lagen om sjuklön, få 
ersättning med högst 250 000 kronor för överskjutande del av sjuklönekostnaden enligt tredje stycket.
Ersättning för sjuklönekostnaden lämnas till den del kostnaden överstiger
– 0,5 procent av den totala lönekostnaden om arbetsgivarens lönekostnad
uppgår till högst 2 miljoner kronor för åttamånadersperioden, 
– 0,9 procent av den totala lönekostnaden om arbetsgivarens lönekostnad
överstiger 2 men inte 4 miljoner kronor för åttamånadersperioden, 
– 1,2 procent av den totala lönekostnaden om arbetsgivarens lönekostnad
överstiger 4 men inte 8 miljoner kronor för åttamånadersperioden, 
– 1,3 procent av den totala lönekostnaden om arbetsgivarens lönekostnad
överstiger 8 miljoner men inte 13 333 000 kronor för åttamånadersperioden, 
och 
– 1,5 procent av den totala lönekostnaden om arbetsgivarens lönekostnad
överstiger 13 333 000 kronor för åttamånadersperioden.
Med avgifter och skatt enligt andra stycket avses avgifter enligt socialavgiftslagen (2000:980) och lagen (1994:1920) om allmän löneavgift samt 
skatt enligt lagen (1990:659) om särskild löneskatt på vissa förvärvsinkomster.
På regeringens vägnar SFS 2021:139
ANNA EKSTRÖM
Kjell Rempler
(Socialdepartementet)