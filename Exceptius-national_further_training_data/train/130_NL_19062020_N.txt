Regeling van de Minister van Justitie en Veiligheid van 12 juni 2020, nr. 2928228 houdende wijziging van de Regeling aanstellingseisen politie 2002 in verband met maatregelen rondom bestrijding van Covid-19
De Minister van Justitie en Veiligheid;

Gelet op artikel 7, eerste lid, onderdelen b, c en d, van het Besluit algemene rechtspositie politie;

Besluit:

ARTIKEL I
De Regeling aanstellingseisen politie 2002 wordt als volgt gewijzigd:

A

Aan artikel 7 wordt een nieuw lid toegevoegd, luidende:

5.In buitengewone omstandigheden kan de Minister besluiten dat kandidaten, in afwijking van het tweede lid, mogen deelnemen aan het psychologisch onderzoek zonder voorafgaand aan het fysiek motorisch onderzoek te hebben deelgenomen.

B

Artikel 11 wordt als volgt gewijzigd:

1. In het tweede lid wordt ‘De keuring’ vervangen door ‘Het geneeskundig onderzoek’.

2. Er wordt een nieuw lid toegevoegd, luidende:

5.In buitengewone omstandigheden kan de Minister besluiten dat, in afwijking van het tweede lid, het onderzoek, bedoeld in artikel 8a van het Besluit algemene rechtspositie politie onderscheidenlijk artikel 4a van het Besluit rechtspositie vrijwillige politie, of het veiligheidsonderzoek, bedoeld in artikel 1, eerste lid, onder a, van de Wet op de veiligheidsonderzoeken, kan worden ingesteld zonder dat voorafgaande hieraan het geneeskundig onderzoek is verricht. Na afronding van het onderzoek, bedoeld in artikel 8a van het Besluit algemene rechtspositie politie onderscheidenlijk artikel 4a van het Besluit rechtspositie vrijwillige politie, of het veiligheidsonderzoek, bedoeld in artikel 1, eerste lid, onder a, van de Wet op de veiligheidsonderzoeken, wordt alsnog het geneeskundig onderzoek verricht.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 maart 2020.

Deze regeling zal met de toelichting in de Staatscourant worden geplaatst.

De Minister van Justitie en Veiligheid,
F.B.J. Grapperhaus

TOELICHTINGAlgemeen
Vanwege de maatregelen rondom Covid-19 is het momenteel niet mogelijk om het selectieproces zoals gewoonlijk uit te voeren. Er wordt op dit moment gewerkt aan een aangepast selectieproces met daarin zoveel mogelijk tests op afstand (taalvaardigheidsonderzoek, cognitieve capaciteitentest en psychologisch onderzoek). Dat is voor sommige onderzoeken, zoals bijvoorbeeld het fysiek motorisch onderzoek, niet mogelijk. In de Regeling aanstellingseisen politie 2002 is ten aanzien van de verschillende onderzoeken een volgorde bepaald. Om gedurende deze buitengewone omstandigheden geen onnodige vertraging in het selectieproces te laten ontstaan is het nodig om die volgorde tijdelijk los te laten. Hiertoe wordt in de betreffende artikelen de mogelijkheid opgenomen om bij buitengewone omstandigheden bij besluit van de Minister tijdelijk af te wijken van de voorgeschreven volgorde. De Kamer is hierover bij brief van 3 april 2020 geïnformeerd1. Over een voorgenomen besluit van de Minister om van de voorgeschreven volgorde af te wijken wordt op grond van het Besluit overleg en medezeggenschap politie 1994 met de politievakorganisaties overleg gepleegd. Besluitvorming vindt plaats in het overleg CGOP, bedoeld in artikel 1, onderdeel k, van genoemd besluit.

ArtikelsgewijsArtikel I, onderdeel A
Het fysiek motorisch onderzoek leent zich er niet voor om op afstand uit te voeren. Om zo weinig mogelijk kandidaten fysiek uit te hoeven nodigen op selectielocaties wordt het fysiek motorisch onderzoek in de selectie naar achteren geschoven. Van de verplichting om op het fysiek motorisch onderzoek voldoende te scoren om deel te mogen nemen aan het psychologisch onderzoek, moet daarom tijdelijk kunnen worden afgeweken. Kandidaten die uitvallen op het onderdeel psychologisch onderzoek hoeven zodoende niet meer te komen, waardoor fysiek contact tot een minimum wordt beperkt en risico op coronabesmetting verkleind wordt. Op deze manier is het mogelijk om in de huidige omstandigheden toch verder te kunnen gaan met selectie en instroom van politiepersoneel en capaciteitsproblemen door een stagnerende instroom te vermijden.

Artikel I, onderdeel B
Het is nodig de betrouwbaarheids- en geschiktheidsonderzoeken doorgang te kunnen laten vinden, ondanks het feit dat er op het moment vanwege Covid-19 geen medische keuringen kunnen plaatsvinden. Hiertoe moet kunnen worden afgeweken van artikel 11, tweede lid, dat bepaalt dat de geneeskundige keuring wordt verricht voorafgaand aan het betrouwbaarheidsonderzoek. Dit laat onverlet dat later in het aanstellingsproces nog altijd een geneeskundige keuring zal moeten geschieden. In verband met de inbreuk die een betrouwbaarheidsonderzoek maakt op de privacy van de kandidaat-aspirant of de kandidaat vrijwillige ambtenaar in opleiding zal hem om toestemming worden gevraagd eerst het betrouwbaarheidsonderzoek uit te voeren.

Artikel II
Daar waar mogelijk is in maart al een start gemaakt met het aangepaste selectieproces. Deze regeling dient om die reden terug te werken tot 1 maart. Op die manier is de vertraging in het proces tot een minimum beperkt.

De Minister van Justitie en Veiligheid,
F.B.J. Grapperhaus

1
Kamerstukken II, 29 628, nr. 943