Regeling van de Minister van Volksgezondheid, Welzijn en Sport, de Minister van Justitie en Veiligheid en de Minister van Binnenlandse Zaken en Koninkrijksrelaties, van 17 maart 2021, kenmerk 1812457-217087-WJZ, houdende wijziging van de Tijdelijke regeling maatregelen covid-19, de Tijdelijke regeling maatregelen covid-19 Sint Eustatius en de Tijdelijke regeling maatregelen covid-19 Saba in verband met het vereisen van een negatieve testuitslag voor reizigers uit Bonaire
De Minister van Volksgezondheid, Welzijn en Sport, de Minister van Justitie en Veiligheid en de Minister van Binnenlandse Zaken en Koninkrijksrelaties,

Handelende in overeenstemming met de Minister van Buitenlandse Zaken, de Minister en Staatssecretaris van Infrastructuur en Waterstaat, de Staatssecretaris van Binnenlandse Zaken en Koninkrijksrelaties en de Staatssecretaris van Volksgezondheid, Welzijn en Sport;

Handelende in overeenstemming met het gevoelen van de ministerraad;

Gelet op de artikelen 58e, eerste lid, aanhef en onder a, en 58p, tweede lid en derde lid, onder a, van de Wet publieke gezondheid;

Besluiten:

ARTIKEL I
De Tijdelijke regeling maatregelen covid-19 wordt als volgt gewijzigd:

A

In artikel 6.7b, eerste lid, wordt na ‘het buitenland’ ingevoegd ‘of Bonaire’.

B

In artikel 6.7c, eerste en tweede lid, wordt na ‘aangewezen gebieden’ ingevoegd ‘of Bonaire’.

ARTIKEL II
In artikel 6.13, eerste en tweede lid, van de Tijdelijke regeling maatregelen covid-19 Sint Eustatius wordt na ‘aangewezen gebieden’ ingevoegd ‘, Bonaire’.

ARTIKEL III
In artikel 6.12, eerste en tweede lid, van de Tijdelijke regeling maatregelen covid-19 Saba wordt na ‘aangewezen gebieden’ ingevoegd ‘, Bonaire’.

ARTIKEL IV
Deze regeling treedt in werking met ingang van 20 maart 2021, 08.00 uur in Europees Nederland en 03.00 uur in Sint Eustatius en Saba.

Deze regeling zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
H.M. de Jonge

De Minister van Justitie en Veiligheid,
F.B.J. Grapperhaus

De Minister van Binnenlandse Zaken en Koninkrijksrelaties,
K.H. Ollongren

TOELICHTING1. Algemeen
Op grond van artikel 6.7b van de Tijdelijke regeling maatregelen covid-19 (Trm) is de aanbieder van personenvervoer via lucht- en scheepvaart verplicht alleen vervoer aan reizigers uit een zogenoemd hoogrisicogebied in het buitenland aan te bieden die een negatieve NAAT-testuitslag kunnen tonen aan de vervoerder. De betreffende reizigers dienen hooguit tweeënzeventig uur voor aankomst in Europees Nederland te zijn getest met een NAAT-test. Met deze regeling wordt bewerkstelligd dat de aanbieder van personenvervoer via lucht- en scheepvaart wordt verplicht ook uitsluitend vervoer aan te bieden aan reizigers uit Bonaire naar Europees Nederland die een negatieve NAAT-test van tweeënzeventig uur oud kunnen tonen aan de vervoerder. Deze plicht bestaat reeds voor reizigers uit Bonaire naar Sint Eustatius en Saba (de artikelen 6.12 van de Tijdelijke regeling maatregelen covid-19 Sint Eustatius en 6.11 van de Tijdelijke regeling maatregelen covid-19 Saba).

De artikelen 6.7c Trm, 6.12 van de Tijdelijke regeling maatregelen covid-19 Sint Eustatius en 6.13 van de Tijdelijke regeling maatregelen covid-19 Saba regelen dat de aanbieder van personenvervoer via lucht- en scheepvaart alleen vervoer aanbied aan reizigers uit een zogenoemd hoogrisicogebied in het buitenland of een door de Minister van Volksgezondheid, Welzijn en Sport, na overleg met de gezaghebber, aangewezen gebieden, die een negatieve antigeentestuitslag of recente negatieve NAAT-testuitslag kunnen tonen aan de vervoerder. De betreffende reiziger dient hooguit vierentwintig uur voor het aan boord gaan van het luchtvaartuig, de boot of het schip te zijn getest met een antigeentest of NAAT-test. Met deze regeling wordt bewerkstelligd dat de aanbieder van personenvervoer via lucht- en scheepvaart ook van reizigers uit Bonaire een negatieve testuitslag van een antigeentest of recente NAAT-test verlangt (van vierentwintig uur oud) als voorwaarde voor het aanbieden van vervoer.

2. Hoofdlijnen van de regeling
Op grond van deze regeling, die de Trm, de Tijdelijke regeling maatregelen covid-19 Sint Eustatius en de Tijdelijke regeling maatregelen covid-19 Saba wijzigt, worden maatregelen genomen die zien op de aanbieders van personenvervoer via internationale lucht- en scheepvaart. Vervoerders dienen te zorgen dat passagiers uit Bonaire die via het door hen aangeboden vervoer Europees Nederland, Sint Eustatius of Saba willen inreizen, alleen toegang tot het vervoer wordt aangeboden als zij over een negatieve testuitslag van een NAAT-test en antigeentest beschikken. Deze moeten zij bij toegang en tijdens de reis kunnen tonen aan de vervoerder of een toezichthouder.

Met deze maatregel wordt beoogd dat er geen reizigers uit hoogrisicogebieden, zoals op dit moment Bonaire, binnenkomen in Europees Nederland, Sint Eustatius of Saba zonder negatieve testuitslag. Op deze hoofdregel is – naast artikel 58p, vijfde lid, Wpg – een aantal uitzonderingen gemaakt in de betreffende artikelen.

3. Verhouding tot andere regelgeving
De wetgever heeft in artikel 58p, tweede lid, eerste zin, van de Wet publieke gezondheid (Wpg) bepaald dat bij ministeriële regeling regels kunnen worden gesteld over het aanbieden van, de toegang tot en het gebruik van voorzieningen voor personenvervoer. In het derde lid is gespecificeerd dat die regels betrekking kunnen hebben op een verplichting voor de aanbieder van personenvervoer ervoor zorg te dragen dat aan een reiziger die reist tussen het Europese deel van Nederland, Sint Eustatius of Saba en Bonaire uitsluitend vervoer wordt aangeboden, toegang daartoe wordt verschaft en gebruik daarvan wordt toegestaan, indien de reiziger een testuitslag kan tonen aan de aanbieder van personenvervoer en een toezichthouder, waaruit blijkt dat hij op het moment van testen niet was geïnfecteerd met SARS-CoV-2 (hierna: het virus).

4. Noodzaak en evenredigheid
Het doel van de maatregel is de bestrijding van het virus, nu dat zich potentieel via het personenvervoer snel kan verspreiden. Een maatregel van een verplichte negatieve testuitslag draagt eraan bij om de verspreiding van het virus tegen te gaan. Daarnaast wordt een influx van nieuwe varianten van het virus voorkomen. De maatregel heeft gevolgen voor de bewegingsvrijheid, de lichamelijke integriteit (door het testen), en (bij het tonen van de testuitslag) de privacy van de personen die vanuit Bonaire naar Europees Nederland, Sint Eustatius of Saba willen reizen (vastgelegd in de artikelen 10 en 11 van de Grondwet, artikel 8 van het Europees verdrag tot bescherming van de rechten van de mensen en de fundamentele vrijheden (hierna: EVRM) en artikel 2 van het Vierde Protocol bij het EVRM). Beperkingen van deze rechten zijn in principe toegestaan, als dit bij (of krachtens) wet geregeld is en de beperkingen noodzakelijk, proportioneel en effectief zijn om het doel van bescherming van de gezondheid te bereiken. Het gevolg voor personen die geen negatieve testuitslag krijgen of kunnen krijgen, is dat de mogelijkheid tot inreizen wordt belemmerd. Artikel 58p, vijfde lid, van de Wet publieke gezondheid, bepaalt echter dat een negatieve testuitslag niet verplicht is als het een persoon betreft die niet kan beschikken over een negatieve testuitslag.

De beperkingen die deze regeling stelt, worden gerechtvaardigd vanuit het belang van de volksgezondheid. Aanleiding is de verslechterde epidemiologische situatie op Bonaire. Op 16 maart 2021 werden tweeënzestig personen positief getest en lagen er zes personen opgenomen in het ziekenhuis. Vanwege de aanhoudende stijging van de incidentie (1056/100.000/7 dagen) en positivity rate (30%)1 ondanks de genomen maatregelen, de aanwezigheid van de Britse variant en de beperkte (medische) faciliteiten op het eiland adviseert het RIVM Bonaire als hoogrisicogebied te beschouwen. Door alleen reizigers vanuit Bonaire toe te staan die een negatieve testuitslag kunnen laten zien, kan er zo veel als mogelijk voor worden gezorgd dat alleen personen die niet zijn besmet met het virus kunnen inreizen.

Zodra de epidemiologische situatie dit toelaat zal, na advies van het RIVM, de regeling worden aangepast.

5. Regeldruk
De nieuwe artikelen brengen regeldruk met zich voor vervoerders en voor reizigers die gehouden zijn een negatieve testuitslag te tonen. Deze regeldruk is noodzakelijk gezien het belang van de volksgezondheid. De negatieve testuitslag draagt er immers aan bij dat het aantal besmettingen niet toeneemt en dat varianten van het virus zich niet via reizigers uit Bonaire naar Europees Nederland, Sint Eustatius of Saba verspreiden. De reiziger draagt de kosten voor het laten afnemen van een NAAT-test of antigeentest. Ook de vervoerder zal door deze regeling een beperkte mate van regeldruk ervaren. De vervoerder moet namelijk controleren of de reiziger in het bezit is van een negatieve testuitslag.

De schatting is dat per week circa vijfhonderd reizigers Sint Eustatius, Saba of Europees Nederland aandoen per boot of vliegtuig vanuit Bonaire.2 De prijs van een NAAT- en antigeentest wordt gemiddeld geschat op € 150,–. De gevolgen voor de regeldruk zijn als volgt:

Regeldruk

P

Q

Totaal per week

Afnemen test

€ 150

500

€ 75.000

Het Adviescollege toetsing regeldruk (ATR) heeft het dossier niet geselecteerd voor een formeel advies, omdat de gevolgen voor de regeldruk van burgers en bedrijven toereikend in beeld zijn gebracht.

ArtikelsgewijsArtikel IOnderdelen A en B
De onderdelen A en B regelen dat de aanbieder van bedrijfsmatig personenvervoer, voor zover sprake is van vervoer met een luchtvaartuig als bedoeld in artikel 16 van de Luchtvaartwet of van personenvervoer met of zonder dienstregeling per veerboot, passagiersschip of vrachtschip dat maximaal twaalf passagiers vervoert, er zorg voor draagt dat alleen vervoer wordt aangeboden, toegang daartoe wordt verschaft en gebruik daarvan wordt toegestaan, indien een persoon, komend vanuit Bonaire, een op hem betrekking hebbende negatieve NAAT-testuitslag (van maximaal tweeënzeventig uur oud) en antigeen- of recente NAAT-testuitslag (van maximaal vierentwintig uur oud) kan tonen aan de aanbieder van het vervoer en aan een toezichthouder. Indien de NAAT-test is afgenomen in de periode van 24 uur voor boarden, vervalt de antigeentestverplichting. Op de onderbouwing hiervan is reeds ingegaan in het algemene deel van deze toelichting.

Artikel II
Artikel II regelt dat de aanbieder van bedrijfsmatig personenvervoer, voor zover sprake is van vervoer met een luchtvaartuig als bedoeld in artikel 8 van de Luchtvaartwet BES of van personenvervoer met of zonder dienstregeling per veerboot, passagiersschip of vrachtschip dat maximaal twaalf passagiers vervoert, er zorg voor draagt dat alleen vervoer wordt aangeboden, toegang daartoe wordt verschaft en gebruik daarvan wordt toegestaan, indien een persoon, komend vanuit Bonaire naar Sint Eustatius, een op hem betrekking hebbende negatieve antigeen- of recente NAAT-testuitslag kan tonen aan de aanbieder van het vervoer en aan een toezichthouder. Op de onderbouwing hiervan is reeds ingegaan in het algemene deel van deze toelichting.

Artikel III
Artikel III regelt dat de aanbieder van bedrijfsmatig personenvervoer, voor zover sprake is van vervoer met een luchtvaartuig als bedoeld in artikel 8 van de Luchtvaartwet BES of van personenvervoer met of zonder dienstregeling per veerboot, passagiersschip of vrachtschip dat maximaal twaalf passagiers vervoert, er zorg voor draagt dat alleen vervoer wordt aangeboden, toegang daartoe wordt verschaft en gebruik daarvan wordt toegestaan, indien een persoon, komend vanuit Bonaire naar Saba, een op hem betrekking hebbende negatieve antigeen- of recente NAAT-testuitslag kan tonen aan de aanbieder van het vervoer en aan een toezichthouder. Op de onderbouwing hiervan is reeds ingegaan in het algemene deel van deze toelichting.

Artikel IV Inwerkingtreding
De procedure van artikel 58c, tweede lid, Wpg zou tot gevolg hebben dat de maatregelen op hun vroegst op hun vroegst een week na vaststelling van deze regeling en gelijktijdige overlegging aan beide Kamers in werking kunnen treden. Door het grote aantal besmettingen in Bonaire en door de Britse en Zuid-Afrikaanse varianten van het virus die sneller lijken te verspreiden, is het noodzakelijk inreizigers uit Bonaire zo snel mogelijk te controleren op een negatieve NAAT- en antigeentestuitslag. Naar ons oordeel kan daarom de uitgestelde inwerkingtreding van ten minste een week – die uitgangspunt dient te zijn bij de vaststelling van maatregelen op basis van hoofdstuk Va Wpg – in deze zeer dringende omstandigheden niet worden afgewacht. Daarom is toepassing gegeven aan de spoedprocedure van artikel 58c, derde lid, Wpg.

Gelet op artikel 58c, derde lid, Wpg treedt deze ministeriële regeling zo spoedig mogelijk in werking, aangezien sprake is van een zeer dringende omstandigheid waarin ter beperking van gevaar direct moet worden gehandeld. De regeling zal ingaan met ingang van 20 maart 2021, 08:00 uur. Op zaterdag 20 maart vertrekken namelijk twee vluchten van Bonaire naar Amsterdam. Passagiers op deze vluchten moeten voldoende tijd krijgen om zich te kunnen laten testen. Vanwege de vereiste spoed wordt daarbij afgeweken van de zogeheten vaste verandermomenten en de minimuminvoeringstermijn van drie maanden. De regeling wordt binnen twee dagen na vaststelling aan beide Kamers der Staten-Generaal overgelegd. De regeling vervalt van rechtswege indien de Tweede Kamer binnen een week na de toezending besluit niet in te stemmen met de regeling.

De Minister van Volksgezondheid, Welzijn en Sport,
mede namens de Minister van Justitie en Veiligheid en de Minister van Binnenlandse Zaken en Koninkrijksrelaties,
H.M. de Jonge

1
Incidentie en positivity waarden dateren van 14 maart 2021.

2
Groei toerisme Bonaire en Saba in 2019 (cbs.nl).

