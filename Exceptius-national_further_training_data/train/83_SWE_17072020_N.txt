Förordning
om tillfälligt anpassat sjöfartsstöd
Utfärdad den 16 juli 2020
Regeringen föreskriver följande.
1 § Tillfälligt anpassat sjöfartsstöd lämnas enligt denna förordning till 
arbetsgivare för skatteavdrag på inkomst och för kostnader för arbetsgivaravgifter och allmän löneavgift i fråga om sjömän som med anledning av 
spridningen av det virus som orsakar sjukdomen covid-19 permitterats eller 
sysselsatts med underhåll av fartyget eller liknande arbetsuppgifter.
Stöd enligt första stycket lämnas inte för kostnader som kan ersättas eller 
redan har ersatts av staten med stöd av lagen (2013:948) om stöd vid korttidsarbete.
2 § Stöd enligt 1 § lämnas till fysiska och juridiska personer samt till partrederier som har förklarats berättigade till sjöfartsstöd enligt 2 eller 3 § förordningen (2001:770) om sjöfartsstöd.
3 § I fråga om stödets storlek, ansökan och handläggning av ärenden om 
tillfälligt anpassat sjöfartsstöd gäller 5 och 8–14 §§ förordningen (2001:770) 
om sjöfartsstöd. I stället för vad som anges i 8 § andra stycket i den förordningen ska en ansökan dock senast ha kommit in inom sex månader efter
den månad som stödet avser.
1. Denna förordning träder i kraft den 20 juli 2020.
2. Tillfälligt anpassat sjöfartsstöd lämnas dock för tid från och med den
13 mars 2020.
3. Förordningen upphör att gälla vid utgången av 2020.
4. Den upphävda förordningen gäller dock fortfarande för tillfälligt anpassat sjöfartsstöd som avser tid före utgången av 2020.
På regeringens vägnar
TOMAS ENEROTH
Jonas Ragell
(Infrastrukturdepartementet)