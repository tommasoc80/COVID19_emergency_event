LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ VAISTINĖMS


2020 m. kovo 16 d. Nr. V-378
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir į Pasaulio sveikatos organizacijos rekomendacijas, n u s p r e n d ž i u:
1. Uždrausti visoms vaistinėms: 
1.1. naudoti bet kokias pardavimų skatinimo priemones (akcijas, nuolaidų valandas ir kt.), kurios didina gyventojų srautus vaistinėse (išskyrus prekybą internetu);
1.2. parduoti (išduoti) gyventojams daugiau kaip po vieną to paties bendrinio pavadinimo, stiprumo ir farmacinės formos nereceptinio vaistinio preparato išorinę pakuotę vieno apsipirkimo metu.
2. Įpareigoti visas vaistines:
2.1. užtikrinti galimybę vaistinės darbuotojams reguliariai (ne rečiau kaip kas 2 val.), o esant poreikiui ir dažniau, kruopščiai plauti rankas su šiltu tekančiu vandeniu ir skystu muilu, ar dezinfekuoti jas specialiomis rankų dezinfekcinėmis priemonėmis;
2.2. užtikrinti galimybę dažniau nei įprastai valyti dažniausiai liečiamus paviršius (durų rankenas, turėklus, krepšių, vežimėlių rankenas ir t.t.) ne tik drėgnu būdu, bet naudoti specialias dezinfekcines medžiagas. Užtikrinti tinkamą aplinkos valymą ir dezinfekciją remiantis parengtomis rekomendacijomis „Dėl aplinkos valymo ir dezinfekcijos, esant nepalankiai COVID-19 situacijai“ (https://sam.lrv.lt/uploads/sam/documents/files/KORONA/rekomendacijos%20del%20aplinkos%20valymo.pdf \);
2.3. užtikrinti, kad vaistinių darbuotojai būtų supažindinti su COVID-19 ligos (koronaviruso infekcijos) prevencinėmis priemonėmis, yra apmokyti tinkamai spręsti su COVID-19 liga (koronaviruso infekcija) susijusias situacijas, kurios gali pasitaikyti karantino metu.
3. Rekomenduoti visoms vaistinėms:
3.1. organizuoti gyventojų srautus, atsižvelgiant į vaistinės plotą, siekiant išvengti grūsčių, sudarant galimybę tinkamai rankų higienai;
3.2. prie įėjimo į vaistinės oficiną paskelbti informaciją, atkreipiančią dėmesį į gyventojų asmens higienos laikymąsi (rankų higiena, kosėjimo, čiaudėjimo etiketas);
3.3. skatinti gyventojus eilėse prie kasų ar savitarnos kasų laikytis saugaus ne mažesnio kaip 1 metro atstumo;
3.4. pagal galimybes riboti vienam gyventojui parduodamą dezinfekcinių priemonių kiekį taip, kad dezinfekcinės priemonės būtų prieinamos didesniam gyventojų skaičiui;
3.5. imtis maksimalių priemonių, siekiant apsaugoti vaistinių darbuotojus (įrengti pertvaras tarp vaistinių darbuotojų ir pirkėjų, aprūpinti vaistinių darbuotojus apsaugos priemonėmis ir kt.);
3.6. jei vaistinė vykdo nuotolinės prekybos nereceptiniais vaistais veiklą, užtikrinti pakankamus išteklius šios veiklos vykdymui.
4. Rekomenduoti visiems gyventojams pirmenybę teikti apsipirkimui internetu, vengiant artimo kontakto, bei vengti atsiskaitymo grynaisiais pinigais.
5. Uždrausti:
5.1. vaistinėse dirbti darbuotojams, grįžusiems iš užsienio valstybių, ar turėjusių sąlytį su sergančiuoju COVID-19 liga (koronaviruso infekcija), kuriems privaloma 14 dienų izoliacija, izoliacijos laikotarpiui, išskyrus darbuotojus, dirbančius nuotoliniu būdu;
5.2. asmenims, grįžusiems iš užsienio valstybių, ar turėjusių sąlytį su sergančiuoju COVID-19 liga (koronaviruso infekcija), kuriems privaloma 14 dienų izoliacija, izoliacijos laikotarpiui, lankytis vaistinėse.
6. Įpareigoti Valstybinę vaistų kontrolės tarnybą prie Lietuvos Respublikos sveikatos apsaugos ministerijos kontroliuoti, kaip vaistinės laikosi aukščiau nurodytų reikalavimų.
7. Nustatyti, kad šio sprendimo 1.1 papunktis įsigalioja nuo 2020 m. kovo 18 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga
