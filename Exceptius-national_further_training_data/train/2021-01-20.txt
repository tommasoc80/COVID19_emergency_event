BEK nr 71 af 20/01/2021
Bekendtgørelse om delegation til Sundhedsstyrelsen af sundheds- og ældreministerens beføjelser til at fastsætte nærmere regler om fysiske og juridiske personers oplysningsforpligtelser og behandling af personoplysninger og prøvesvar fra COVID-19 test

I medfør af § 1, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes:

§ 1. Med henblik på at hindre udbredelse og smitte af Coronavirussygdom 2019 (COVID-19) som omfattet af § 2, i lov om foranstaltninger mod smitsomme og andre overførbare sygdomme, bemyndiges Sundhedsstyrelsen til at udøve beføjelser, der er tillagt sundheds- og ældreministeren efter §§ 21 a og 21 b, i lov om foranstaltninger mod smitsomme og andre overførbare sygdomme.

Stk. 2. Bemyndigelsen gælder for Sundhedsstyrelsens fastsættelse af regler for fysiske og juridiske personers oplysningsforpligtelser og for fastsættelse af regler om behandling af personoplysninger i forbindelse med gennemførelse af antigentest og PCR test (Polymerase Chain Reaction) og andre ligeværdige nucleinsyrebaserede tests, der påviser SARS-CoV-2 eller undertyper heraf, samt antistoftest, der påviser antistoffer mod SARS-CoV-2 og i forbindelse med anmeldelse af testresultatet.

Stk. 3. Bemyndigelsen gælder endvidere for Sundhedsstyrelsens fastsættelse af regler for fysiske og juridiske personers oplysningsforpligtelser og for fastsættelse af regler om behandling af personoplysninger i forbindelse med fremsendelse af gensekvens eller prøvemateriale fra PCR test (Polymerase Chain Reaction) og andre ligeværdige nucleinsyrebaserede tests, der påviser SARS-CoV-2 eller undertyper heraf, samt antistoftest, der påviser antistoffer mod SARS-CoV-2.

Ikrafttrædelse m.v.

§ 2. Bekendtgørelsen træder i kraft den 22. januar 2021.

Stk. 2. Bekendtgørelsen ophæves den 1. marts 2021.

Stk. 3. Bekendtgørelse nr. 2044 af 18. december 2020 om delegation til Sundhedsstyrelsen af sundheds- og ældreministerens beføjelser til at fastsætte nærmere regler om fysiske og juridiske personers oplysningsforpligtelser og behandling af personoplysninger og prøvesvar fra COVID-19 test, ophæves.

Sundheds- og Ældreministeriet, den 20. januar 2021

Magnus Heunicke