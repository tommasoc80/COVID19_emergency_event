Regeling aanvullende ondersteuning incidentele literaire manifestaties en activiteiten Nederlands Letterenfonds Covid-19
Het bestuur van het Nederlands Letterenfonds,

gelet op het bepaalde in de Algemene wet bestuursrecht,

gelet op artikel 10, lid 4 van de Wet op het specifiek cultuurbeleid,

gelet op het Algemeen reglement Nederlands Letterenfonds,

Besluit:

Artikel 1. Definities
In deze regeling wordt verstaan onder:

bestuur:
bestuur van het Letterenfonds;

Letterenfonds:
Stichting Nederlands Letterenfonds;

lopende subsidie:
subsidie verleend op grond van de Regeling literaire manifestaties en activiteiten, incidenteel en tweejarig, voor zover het betreft incidentele projectsubsidies als bedoeld in artikel 4, onder b, van die regeling.

publieksinkomsten:
publieksinkomsten als bedoeld in de Regeling literaire manifestaties en activiteiten, incidenteel en tweejarig

Artikel 2. Toepasselijkheid en doelstelling
1.Deze regeling is van toepassing op aanvullende subsidies die door het bestuur worden verstrekt aan instellingen die een projectsubsidie ontvingen van het Nederlands Letterenfonds in 2019 en 2020, eerste subsidieronde op grond van Regeling literaire manifestaties en activiteiten, incidenteel en tweejarig, voor zover het betreft incidentele projectsubsidies als bedoeld in artikel 4, onder b, van die regeling ten behoeve van manifestaties en activiteiten waarvan de uitvoering volgens de aanvraag voor de lopende subsidie zou plaatsvinden in de periode 13 maart tot en met 31 december 2020.

2.De aanvullende subsidie is een gedeeltelijke tegemoetkoming in de gederfde inkomsten van de instelling vanwege belemmering van publieksactiviteiten als gevolg van de uitbraak van het virus SARS-CoV-2 en de maatregelen ter bestrijding daarvan.

Artikel 3. Vereisten ontvanger
1.De ontvanger is een instelling die door het bestuur eind 2019 of begin 2020 een lopende subsidie werd verleend voor een manifestatie of activiteit, waarvan:

a.de uitvoering zou plaatsvinden of reeds heeft plaatsgevonden in de periode 13 maart tot en met 31 december 2020; en

b.de exploitatie deels afhankelijk is van publieksinkomsten opgenomen in een begroting die deel uitmaakt van de gehonoreerde aanvraag.

2.De ontvanger verkeert niet in surseance van betaling of aangevraagd faillissement.

3.De ontvanger werd geen subsidie toegekend op grond van de Regeling aanvullende ondersteuning meerjarig gesubsidieerde instellingen Nederlands Letterenfonds Covid 19.

Artikel 4. Ambtshalve verstrekking
Het bestuur verleent de aanvullende subsidie zonder voorafgaande aanvraag.

Artikel 5. Hoogte subsidiebedrag
1.De subsidie bedraagt 45 procent van de in de begroting vermelde publieksinkomsten.

2.De uitkomst van de berekening, bedoeld in het eerste lid, wordt:

a.gemaximeerd op een bedrag van € 23.000; en

b.naar boven afgerond op honderd euro’s.

Artikel 6. Subsidievereiste: derving publieksinkomsten
Het bestuur verleent de aanvullende subsidie uitsluitend indien op basis van de oorspronkelijke aanvraag en de melding van de ontvanger als bedoeld in artikel 4.6, lid 4 onder a, van de Regeling literaire manifestaties en activiteiten, incidenteel en tweejarig, door hem aannemelijk wordt geacht dat sprake is van derving van publieksinkomsten.

Artikel 7. Subsidieplafond en verdeling
1.Het subsidieplafond is € 75.000. Eventuele wijzigingen van dit plafond worden bekendgemaakt op de website van het Letterenfonds.

2.Indien het subsidieplafond door toepassing van het bepaalde in artikel 5 zou worden overschreden, worden de te verlenen subsidiebedragen naar rato verlaagd tot het niveau waarbinnen het totaal beschikbare bedrag volledig kan worden benut.

Artikel 8. Verplichtingen subsidieontvanger
1.De subsidie wordt door de subsidieontvanger besteed aan het opvangen van derving van publieksinkomsten uit publieksactiviteiten van de instelling in 2020 of aan te maken kosten in 2020 of 2021 voor een heropstart van de publiekactiviteit binnen de te volgen richtlijnen van de overheid.

2.De subsidieontvanger komt de financiële verplichtingen na die ontvanger ten behoeve van de geplande publieksactiviteit in 2020 is aangegaan, in het bijzonder ook voor zover die verplichtingen voortvloeien uit afspraken tussen ontvanger en zzp’ers.

3.De subsidieontvanger doet onverwijld mededeling aan het bestuur van feiten en omstandigheden die van belang kunnen zijn voor de subsidieverstrekking. Bij de melding worden de stukken overgelegd die betrekking hebben op de gemelde feiten en omstandigheden en wordt de oorzaak van de gemelde feiten en omstandigheden toegelicht.

4.Het onverwijld melding doen is niet vereist, voor zover het omstandigheden betreft die verband houden met de uitbraak van het virus SARS-CoV-2. Alsdan gaat de subsidieontvanger zo snel mogelijk over tot het doen van een melding, zij het uiterlijk bij de verantwoording van de subsidie.

5.Indien de lopende subsidie meer dan € 25.000 bedroeg verantwoordt de ontvanger de aanvullende subsidie tegelijk met de verantwoording van de lopende subsidie, en zoveel mogelijk op de wijze die in de beschikking tot verlening van de lopende subsidie is bepaald.

Artikel 9. Uitbetaling
Het bestuur betaalt het volledige subsidiebedrag zo spoedig mogelijk na de verlening van de subsidie

Artikel 10. Vaststelling
1.Bij de verlening van de aanvullende subsidie, geeft het bestuur direct een beschikking tot subsidievaststelling, tenzij de lopende subsidie meer dan € 25.000 bedroeg. De aanvraag tot vaststelling van de subsidie geschiedt in dit laatste geval in de aanvraag tot vaststelling van de lopende subsidie.

2.Artikel 18, derde lid, van het Algemeen reglement Nederlands Letterenfonds is van overeenkomstige toepassing op de vaststelling van de subsidie.

Artikel 11. Intrekkings- en wijzigingsgronden subsidievaststelling
1.Het bestuur kan de subsidievaststelling intrekken of wijzigen als de ontvanger niet heeft voldaan aan de aan de subsidie verbonden verplichtingen.

2.De intrekking of wijziging werkt terug tot en met het tijdstip waarop de subsidie is vastgesteld, tenzij bij de intrekking of wijziging anders is bepaald.

3.Het bedrag waarmee de subsidie eventueel wordt verlaagd, wordt verrekend met eventueel nog te betalen gedeelten van de subsidie of teruggevorderd.

Artikel 12. Hardheidsclausule
Het bestuur kan, gelet op het belang dat deze regeling beoogt te beschermen, artikelen of onderdelen daarvan buiten toepassing laten of daarvan afwijken voor zover strikte toepassing leidt tot een onbillijkheid van overwegende aard.

Artikel 13. Inwerkingtreding
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en vervalt met ingang van 1 januari 2022.

Artikel 14. Slotbepalingen
1.In alle gevallen waarin deze regeling niet voorziet, beslist het bestuur.

2.Naast deze regeling zijn de bepalingen uit het Algemeen reglement Nederlands Letterenfonds van toepassing.

3.Deze regeling is vastgesteld op 23 november 2020 door het op die datum vigerende bestuur van de Stichting Nederlands Letterenfonds.

4.Deze regeling wordt aangehaald als Regeling aanvullende ondersteuning incidentele literaire manifestaties en activiteiten Nederlands Letterenfonds Covid-19.

Het bestuur van het Nederlands Letterenfonds,
T.R.F.M. Perez
directeur-bestuurder

Deze regeling wordt bekendgemaakt door kennisgeving ervan in de Staatscourant en op de website van het Letterenfonds (www.letterenfonds.nl).

TOELICHTING
Het Nederlands Letterenfonds heeft van de minister van Onderwijs, Cultuur en Wetenschap toestemming gekregen om de subsidies te kunnen verhogen van de literaire manifestaties en activiteiten die het Nederlands Letterenfonds eind 2019 en begin 2020 heeft ondersteund met een subsidie op grond van een door het bestuur van het Letterenfonds vastgesteld reglement, te weten: de Regeling literaire manifestaties en activiteiten, incidenteel en tweejarig, voor zover het betreft projectsubsidies als bedoeld in artikel 4, onder b, van die regeling.

Deze literaire manifestaties en activiteiten zijn van belang voor de diversiteit en spreiding van de literaire programmering in Nederland, en de minister en het bestuur van het Letterenfonds zijn van oordeel dat deze organisaties tegemoet moet worden gekomen voor zover ze substantiële inkomsten zijn misgelopen uit publieksactiviteiten die geen doorgang konden vinden of zullen vinden in 2020 vanwege de overheidsmaatregelen die moesten worden genomen om het virus SARS-CoV-2 in te dammen, terwijl de instellingen hier geen rekening mee konden houden ten tijde van het indienen van de subsidieaanvraag, de ontvangst van de subsidie, en de daaropvolgende organisatie van de literaire manifestatie of activiteit.

Voor de verantwoording van de aanvullende subsidies door de instellingen is zo veel als mogelijk aangesloten bij verantwoordingverplichtingen en systematiek ten aanzien van de eerder door het Letterenfonds verleende subsidies.