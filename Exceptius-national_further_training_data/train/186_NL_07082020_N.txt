Geachte voorzitter,

Gezien de recente ontwikkeling van het aantal besmettingen, met name onder jongvolwassenen en in Amsterdam en het zuidwesten van Nederland, en na overleg met enkele vertegenwoordigers van het Veiligheidsberaad op 6 augustus 2020, geef ik u op basis van artikel 7 van de Wet publieke gezondheid en met inachtneming van artikel 39 van de Wet veiligheidsregio's, de volgende aanvullende aanwijzing op de aanwijzingen van 26 juni en 10 juli 2020.

Maatregelen bij introductie-activiteiten voor studenten
Ik geef u opdracht om alle fysieke samenkomsten die worden georganiseerd in het kader van de werving en introductie van studenten van mbo, hbo en wo te verbieden. U kunt een ontheffing verlenen van dit verbod voor fysieke samenkomsten die worden georganiseerd door onderwijsinstellingen, studentensportverenigingen en studieverenigingen, mits die samenkomsten geaccordeerd zijn door een onderwijsinstelling of de veiligheidsregio, gericht zijn op studie of sport, kleinschalig zijn, er geen alcohol gedronken wordt en de bijeenkomsten niet plaatsvinden tussen 22.00 uur en 06.00 uur.

Maatregelen voor eet- en drinkgelegenheden
De maatregelen voor eet- en drinkgelegenheden die ik heb opgedragen in aanwijzing d.d. 26 juni 2020 pas ik aan. Ik geef u opdracht om voor te schrijven dat alle eet- en drinkgelegenheden, ongeacht het aantal bezoekers, gebruik dienen te maken van reservering, vooraf of bij aankomst, verificatie van gezondheid en placering van bezoekers.

Verder geef ik u opdracht om eet- en drinkgelegenheden te verplichten om aan alle bezoekers te vragen om hun contactgegevens beschikbaar te stellen en toe te stemmen in verwerking en overdracht van die gegevens ten behoeve van de uitvoering van een eventueel bron- en contactonderzoek door de GGD. Het gaat om de volgende gegevens:

• volledige naam;
• datum, aankomsttijd en placering van het bezoek;
• e-mailadres;
• telefoonnummer;
• toestemming. 

De gegevens mogen niet voor andere doeleinden worden gebruikt en kunnen alleen door de regionale GGD worden opgevraagd. De eet- en drinkgelegenheden moeten de gegevens 14 dagen bewaren en daarna vernietigen. Een keuze van een bezoeker om contactgegevens niet te geven, mag niet leiden tot het weigeren van de toegang tot de eet- of drinkgelegenheid.

Maatregelen bij locaties waar besmettingen hebben plaatsgevonden
Ik geef u opdracht om bij alle gebieden en locaties, niet zijnde woningen, die gekoppeld worden aan meerdere besmettingen of clusters van besmettingen via het bron- en contactonderzoek van de GGD, passende maatregelen te treffen om het risico om besmettingen in de toekomst te verkleinen. Ik verwacht dat u daarbij gebruik maakt van advies van uw GGD en uw bevoegdheden op basis van de Wet publieke gezondheid en uw noodverordening.

Ik geef u opdracht om over te gaan tot een sluiting van maximaal 14 dagen van locaties, specifiek recreatieve inrichtingen, waaronder in ieder geval eet- en drinkgelegenheden en pretparken, die gekoppeld worden aan meerdere besmettingen of clusters van besmettingen via het bron- en contactonderzoek van de GGD.

Ik verzoek u deze maatregelen zo spoedig mogelijk doch uiterlijk 10 augustus in werking te laten treden.

Als u problemen ervaart bij de uitvoering van deze opdrachten, verzoek ik u contact op te nemen met het LOT-C of uw contactpersoon bij de Programmadirectie Samenleving en Covid-19.

Hoogachtend,
mede namens de minister van Justitie en Veiligheid,
de minister van Volk gezondhei
Welzijn en Sport,
Hugo de Jonge