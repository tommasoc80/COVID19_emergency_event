
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. GEGUŽĖS 29 D. SPRENDIMO NR. V-1336 „DĖL TIKSLINIŲ IR PROFILAKTINIŲ TYRIMŲ DĖL COVID-19 LIGOS (KORONAVIRUSO INFEKCIJOS) ORGANIZAVIMO“ PAKEITIMO

2020 m. birželio 26 d. Nr. V-1548
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. gegužės 29 d. sprendimą Nr. V-1336 „Dėl tikslinių ir profilaktinių tyrimų dėl COVID-19 ligos (koronaviruso infekcijos) organizavimo“:
1. Papildau 1.1.4 papunkčiu:
„1.1.4. užsieniečiams, atvykstantiems į Lietuvą ir apgyvendinamiems Valstybės sienos apsaugos tarnybos prie Lietuvos Respublikos vidaus reikalų ministerijos Užsieniečių registracijos centre (toliau – Užsieniečių registracijos centras), taip pat išsiunčiamiems ar grąžinamiems užsieniečiams bei perkeliamiems į Pabėgėlių priėmimo centrą ar iš jo.“
2. Pakeičiu 1.2.2 papunktį ir jį išdėstau taip:	
„1.2.2. socialinės globos įstaigų darbuotojams, turintiems tiesioginį kontaktą su socialinės globos įstaigos gyventojais (toliau – socialinės globos įstaigos darbuotojai) šio sprendimo 3.1, 3.2.1 ir 3.2.2 papunkčiuose nurodytais atvejais;“.
3. Pakeičiu 3.2.2 papunktį ir jį išdėstau taip:
„3.2.2. pacientai, kurie ASPĮ praleido daugiau nei 48 val., tiriami organizuojant ėminių paėmimą šio sprendimo 4.2 papunktyje nustatyta tvarka;“.
4. Pakeičiu 4.2 papunktį ir jį išdėstau taip:
„4.2.	pavesti ASPĮ su savivaldybėmis suderinti ir patvirtinti atsitiktinio tyrimo organizavimo tvarką, kai savivaldybė, kurioje veikia įstaiga, priskiriama didelės rizikos savivaldybėms, joje numatant, kad:
4.2.1.	tiriami pacientai atrenkami iš visų ASPĮ padalinių;
4.2.2.	ėminių paėmimą pacientams ASPĮ atlieka įstaigos vadovo nustatyta tvarka apmokyti sveikatos priežiūros specialistai;
4.2.3.	per savaitę turi būti ištiriama nuo 5 iki 10 proc. tą savaitę ASPĮ esančių pacientų.“
5. Papildau 5.4 papunkčiu:
„5.4. šio sprendimo 1.1.4 papunktyje nurodytiems asmenims – savivaldybių mobiliuose punktuose arba, esant galimybei, Užsieniečių registracijos centre ir Pabėgėlių priėmimo centre.“



Sveikatos apsaugos ministras – valstybės lygio
ekstremaliosios situacijos valstybės operacijų vadovas 				Aurelijus Veryga
