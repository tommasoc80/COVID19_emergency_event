Regeling van de Minister van Landbouw, Natuur en Voedselkwaliteit van 28 mei 2020, nr. WJZ/ 20150448,tot wijziging van de Regeling maatregelen Sars-CoV-2 bij nertsen (aanvullende landelijke maatregelen)
De Minister van Landbouw, Natuur en Voedselkwaliteit,

Gelet op artikelen 17 en 31 van de Gezondheids- en welzijnswet voor dieren;

Besluit:

ARTIKEL I
De Regeling maatregelen Sars-CoV-2 bij nertsen wordt als volgt gewijzigd:

A

Artikel 1 wordt als volgt gewijzigd:

1. Voor de tekst wordt de aanduiding '1.' geplaatst.

2. In het eerste lid worden in alfabetische rangschikking de volgende onderdelen ingevoegd:

hygiëneprotocol:
set praktische hygiëneregels ter bevordering van de bioveiligheid in een specifieke situatie, zoals bekendgemaakt op de website van de Nederlandse Voedsel- en Warenautoriteit;

mest:
uitwerpselen en urine van dieren, met of zonder strooisel;

nertsenhouderij:
bedrijf of een gedeelte daarvan, als bedoeld in artikel 1, onderdeel i, van de Meststoffenwet, dienende tot het houden van nertsen, zulks beoordeeld naar de feitelijke omstandigheden;

vervoer:
vervoer over de openbare weg, met of zonder vervoermiddel.

vervoermiddel:
voertuig en materieel, met inbegrip van een combinatie van een voertuig en één of meer door dat voertuig voortbewogen aanhangwagens, opleggers of containers.

3. Het volgende lid wordt toegevoegd:

2.Onder vervoer wordt mede verstaan: aanvoer en afvoer.

B

Het opschrift van paragraaf 2 komt te luiden:

Paragraaf 2. Onderzoeksmaatregelen
C

Na paragraaf 2 worden de volgende paragrafen ingevoegd:

Paragraaf 2a. Vervoersmaatregelen
Artikel 3a Vervoer nertsen
Het is verboden nertsen te vervoeren.

Artikel 3b Vervoer nertsenmest
Het is verboden mest van nertsen te vervoeren of aan te wenden.

Paragraaf 2b. Maatregelen bezoekers
Artikel 3c Bezoekersverbod nertsenhouderij
1.Het is bezoekers verboden een nertsenverblijfplaats alsmede een niet deugdelijk fysiek van die verblijfplaats afgescheiden woonruimte of ander deel van een nertsenhouderij te betreden.

2.In afwijking van het eerste lid is het toegestaan een nertsenverblijfplaats te betreden, indien:

a.het bezoek noodzakelijk is in het kader van volksgezondheid, diergezondheid, dierenwelzijn of gezondheid van in de stal aanwezige personen;

b.het bezoek plaatsvindt overeenkomstig een hygiëneprotocol; en

c.de bezoeker het bezoek registreert.

3.In afwijking van het tweede lid zijn de onderdelen b en c van dat lid niet van toepassing, indien een acute noodsituatie zich tegen toepassing van die onderdelen verzet.

4.In afwijking van het eerste lid is het toegestaan een nertsenverblijfplaats te betreden, indien:

a.het bezoek betreft van personeel van de inrichting waarvan de nertsenverblijfplaats onderdeel uitmaakt; en

b.het bezoek plaatsvindt overeenkomstig een hygiëneprotocol.

5.Het is een houder van nertsen verboden om een bezoeker toe te laten tot de in het eerste lid bedoelde ruimtes, tenzij het bezoek betreft als bedoeld in het tweede, derde of vierde lid.

6.Het eerste tot en met vijfde lid zijn van overeenkomstige toepassing op het vervoermiddel van een bezoeker.

Artikel 3d Registratieplicht bezoekers nertsenhouderij
Een houder van nertsen houdt een register bij van alle bezoeken aan een nertsenverblijfplaats, niet deugdelijk fysiek van die verblijfplaats afgescheiden woonruimte of ander deel van een inrichting, waarin ten minste zijn opgenomen:

a.naam, adres en woonplaats van de bezoeker;

b.voor zover de bezoeker een vervoermiddel heeft gebruikt: soort en kenteken van het vervoermiddel;

c.reden van het bezoek; en

d.datum en tijdstip van aankomst en vertrek van de bezoeker.

Paragraaf 2c. Overige maatregelen
Artikel 3e Hygiënemaatregelen
1.Het is verboden een nertsenhouderij te betreden en te verlaten.

2.Het verbod, bedoeld in het eerste lid, is niet van toepassing indien een hygiëneprotocol is nageleefd.

Artikel 3f Maatregelen katten, honden en fretten op nertsenhouderij
Een houder van nertsen neemt maatregelen om zoveel mogelijk te voorkomen dat:

a.op de nertsenhouderij aanwezige katten, honden of fretten de nertsenhouderij niet verlaten;

b.er geen katten, honden of fretten van buitenaf op de nertsenhouderij komen.

ARTIKEL II
Deze regeling wordt bekendgemaakt op www.rijksoverheid.nl en treedt onmiddellijk na haar bekendmaking op het internet in werking. 1

Deze regeling zal met de toelichting in de Staatscourant worden geplaatst.

’s-Gravenhage, 28 mei 2020
De Minister van Landbouw, Natuur en Voedselkwaliteit,
C.J. Schouten

TOELICHTING
Er zijn momenteel vijf locaties met nertsen waar zich een besmetting met SARS-CoV-2, het virus dat COVID-19 veroorzaakt, heeft voorgedaan. Er zijn verschillende maatregelen genomen die van toepassing zijn op deze besmette bedrijven. Nertsen zijn erg gevoelig voor het virus en het is in het belang van diergezondheid dat de infectie niet vanuit besmette bedrijven verder spreidt naar andere nertsenbedrijven. Om die reden is screening van alle nertsenbedrijven in Nederland verplicht gesteld. Bij een deel van de bedrijven, waaronder bedrijven in de omliggende omgeving van de besmette bedrijven, zijn al monsters afgenomen.

Zolang de uitslag van die screenings nog niet bekend is, vind ik het uit voorzorg noodzakelijk dat de eerder getroffen landelijke maatregelen, die zijn gericht op onderzoek naar de aanwezigheid van Sars-CoV-2-besmettingen, worden aangevuld met maatregelen die tot doel hebben te voorkomen dat het virus wordt verspreid.

In de eerste plaats is nu het vervoer van nertsen verboden, aangezien deze dieren, ook subklinisch, besmet kunnen zijn met het virus, en het vervoer van nertsen dus een risico is op verspreiding van het virus (artikel 3a). Aangezien het virus zich ook kan bevinden in de mest van nertsen, is het vervoer van die mest, evenals het gebruik ervan, verboden (artikel 3b).

Om de mogelijkheid van besmetting van nertsen door mensen en van mensen door nertsen zoveel mogelijk te beperken, is verder voorzien in een bezoekersverbod (artikel 3c, eerste lid). Voor noodgevallen is, onder voorwaarden, voorzien in een uitzondering op dit verbod (artikel 3c, tweede en derde lid); ook voor personeel is voorzien in een uitzondering onder voorwaarden (artikel 3c, vierde lid). Van belang daarbij is dat er wordt gehandeld overeenkomstig een hygiëneprotocol, zoals beschreven op de website van de NVWA. Met het oog op tracering is in artikel 3d geregeld dat de houder van nertsen de personen die een nertsenverblijfplaats bezoeken (voor zover dat is toegestaan op grond van artikel 3c) registreert.

Van belang is verder dat wanneer een bewoner of bezoeker het bedrijf betreedt of verlaat, hij of zij eerst hygiënemaatregelen treft om eventuele ziekteverwekkers te verwijderen of inactiveren. Dit geschiedt overeenkomstig een hygiëneprotocol, zoals beschreven op de website van de NVWA (artikel 3e).

Tenslotte is de nertsenhouder verplicht om maatregelen te treffen om zoveel mogelijk te voorkomen dat de op zijn bedrijf aanwezige katten, honden of fretten het bedrijf verlaten en dat andere katten, honden of fretten niet op het bedrijf komen, omdat bij deze dieren is aangetoond dat ze gevoelig zijn voor een infectie met SARS-CoV-2 en daardoor een rol kunnen spelen bij de verspreiding van het virus tussen nertsenhouderijen (artikel 3f). Het gaat hier om een inspanningsverplichting.

De Minister van Landbouw, Natuur en Voedselkwaliteit,
C.J. Schouten

1
28 mei 2020, 14:30 uur.