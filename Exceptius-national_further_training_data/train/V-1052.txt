
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL PREVENCINIŲ LABORATORINIŲ TYRIMŲ COVID-19 LIGAI (KORONAVIRUSO INFEKCIJAI) DIAGNOZUOTI VAISTINIŲ DARBUOTOJAMS

2020 m.  balandžio 30  d. Nr. V-1052 
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir siekdamas užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1. Nustatyti, kad prevenciniai laboratoriniai tyrimai COVID-19 ligai (koronaviruso infekcijai) diagnozuoti turi būti atliekami vaistinių darbuotojams šia prioriteto tvarka:
1.1. dirbantiesiems vaistinėse, kurios vykdo veiklą asmens sveikatos priežiūros įstaigose arba yra nutolusios nuo šių įstaigų ne toliau kaip 200 metrų atstumu;
1.2. vyresniems nei 60 metų amžiaus;
1.3. dirbantiems vaistinėse, esančiose dideliuose prekybos centruose (kuriuose dideli lankytojų srautai);
1.4. visiems kitiems.
2. Įpareigoti Lietuvos savivaldybių administracijų direktorius:
2.1. parengti ir patvirtinti savivaldybės teritorijoje esančių vaistinių darbuotojų prevencinio laboratorinio ištyrimo dėl COVID-19 ligos (koronaviruso infekcijos) organizavimo tvarką, nustatant prevencinių tyrimų atlikimo eiliškumą pagal šio sprendimo 1 punkte nustatytus prioritetus (kita prioriteto asmenų grupė tiriama tik tuomet, kai ištirti visi prieš tai nurodytos prioriteto grupės asmenys. Darbuotojai, kurie paskelbto karantino laikotarpiu nuolat dirba nuotoliniu būdu ar nedirba, netiriami);
2.2. suderinus su mobiliais punktais, aptarnaujančiais savivaldybę, kaip nustatyta Lietuvos Respublikos sveikatos apsaugos ministro 2020 m. kovo 16 d. įsakyme Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos ) laboratoriniams tyrimams atlikti organizavimo tvarkos aprašo patvirtinimo“, organizuoti vaistinių darbuotojų mėginių paėmimą COVID-19 ligos (koronaviruso infekcijos) laboratoriniams tyrimams atlikti;
2.3. užtikrinti patvirtintos tyrimų tvarkos įgyvendinimą, atsižvelgiant į savivaldybių mobiliems punktams Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 18 d. sprendimu Nr. V-440 „Dėl savivaldybėse įsteigtų mobilių punktų ir jiems priskirtų laboratorijų bendradarbiavimo tvarkos“ (toliau – Sprendimas Nr. V-440) priskirtų laboratorijų pajėgumus;
2.4. užtikrinti statistinių duomenų apie kiekvienos vaistinės patikrintus farmacijos specialistus ir kitus darbuotojus kaupimą (farmacijos specialistų/ kitų darbuotojų skaičius, teigiamų ir neigiamų tyrimų atsakymų skaičius) ir pateikimą Lietuvos Respublikos sveikatos apsaugos ministerijai el. paštu covid19@sam.lt kiekvieną ketvirtadienį iki 12 val.
3. Įpareigoti laboratorijas, kurios Sprendimu Nr. V-440 priskirtos savivaldybių mobiliems punktams pagal apskritis, užtikrinti prevencinių laboratorinių tyrimų COVID-19 ligai (koronaviruso infekcijai) diagnozuoti atlikimą. 
4. Įpareigoti vaistinių vadovus identifikuoti darbuotojus pagal šio sprendimo 1 punkte nustatytus kriterijus ir apie tai pranešti atitinkamos savivaldybės administracijai, taip pat teikti kitą savivaldybės administracijos prašomą informaciją, reikalingą vaistinių darbuotojų prevenciniam laboratoriniam ištyrimui dėl COVID-19 ligos (koronaviruso infekcijos) organizuoti, savivaldybės administracijos nustatyta tvarka.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		   Aurelijus Veryga


