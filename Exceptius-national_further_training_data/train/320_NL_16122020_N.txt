Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen die deze zullen zien of horen lezen, saluut! doen te weten:
Alzo Wij in overweging genomen hebben, dat het in verband met de
uitbraak van COVID-19 wenselijk is enkele spoedeisende wijzigingen aan
te brengen in enkele wetten op het terrein van het Ministerie van Sociale
Zaken en Werkgelegenheid en het Ministerie van Justitie en Veiligheid en
de rechter de mogelijkheid te geven om de behandeling van faillissementsverzoeken aan te houden en andere verhaalsacties te schorsen en
een tijdelijke betalingsuitstel te verlenen op verzoek van een schuldenaar
die een onderneming drijft en als gevolg van de uitbraak van COVID-19 in
een situatie is gekomen waarin sprake is van een gebrek aan liquide
middelen waardoor hij zijn betalingsverplichtingen tijdelijk niet kan
voldoen;
Zo is het dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
HOOFDSTUK 1. WIJZIGING VAN ENKELE WETTEN
Artikel 1.1. Wijziging van de Participatiewet
De Participatiewet wordt als volgt gewijzigd:
A
Na artikel 78f worden twee artikelen ingevoegd, luidende:
Artikel 78fa. Niet toepassen kostendelersnorm Tijdelijke
overbruggingsregeling zelfstandig ondernemers
1. De artikelen 19a en 22a zijn niet van toepassing bij het verlenen van
bijstand op grond van de Tijdelijke overbruggingsregeling zelfstandig
ondernemers.
2. Dit artikel vervalt met ingang van 1 juli 2021. Het tijdstip waarop dit
artikel vervalt kan bij koninklijk besluit worden bepaald op een ander
tijdstip, met dien verstande dat dit tijdstip steeds ten hoogste drie
maanden na het tijdstip ligt waarop dit artikel zou vervallen.
3. De voordracht van een krachtens het tweede lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
Artikel 78fb. Niet toepassen norm ten aanzien van personen
jonger dan 27 jaar die onderwijs kunnen volgen voor de Tijdelijke
overbruggingsregeling zelfstandig ondernemers
1. Artikel 13, tweede lid, onderdeel c, aanhef en subonderdeel 2, is niet
van toepassing bij het verlenen van bijstand op grond van de Tijdelijke
overbruggingsregeling zelfstandig ondernemers.
2. Dit artikel vervalt met ingang van 1 juli 2021. Het tijdstip waarop dit
artikel vervalt kan bij koninklijk besluit worden bepaald op een ander
tijdstip, met dien verstande dat dit tijdstip steeds ten hoogste drie
maanden na het tijdstip ligt waarop dit artikel zou vervallen.
3. De voordracht van een krachtens het tweede lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
B
Na artikel 31 wordt een artikel ingevoegd, luidende:
Artikel 31a. Tijdelijke openstelling van re-integratie instrumenten
voor personen jonger dan 27 jaar
1. In afwijking van artikel 31, vijfde lid, zijn het tweede lid, onderdelen k,
n en r, van dat artikel wel van toepassing op de persoon die jonger is dan
27 jaar.
2. Dit artikel vervalt met ingang van 1 juli 2021. Het tijdstip waarop dit
artikel vervalt kan bij koninklijk besluit worden bepaald op een ander
tijdstip, met dien verstande dat dit tijdstip steeds ten hoogste drie
maanden na het tijdstip ligt waarop dit artikel zou vervallen.
3. De voordracht van een krachtens het tweede lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
C
Na artikel 41 worden twee artikelen ingevoegd, luidende:
Artikel 41a. Tijdelijke uitzondering op de zoektermijn voor
kwetsbare jongeren
1. Artikel 41, vierde lid, is niet van toepassing op een persoon jonger
dan 27 jaar indien:
a. die persoon ten tijde van de melding, bedoeld in artikel 44, in een
inrichting verblijft of recht heeft op een maatwerkvoorziening in de vorm
van opvang als bedoeld in artikel 1.1.1 van de Wet maatschappelijke
ondersteuning 2015;
b. die persoon uiterlijk een jaar voorafgaand aan de melding, bedoeld in
artikel 44, in een inrichting verbleef of recht had op een maatwerkvoorziening in de vorm van opvang als bedoeld in artikel 1.1.1 van de Wet
maatschappelijke ondersteuning 2015;
c. die persoon uiterlijk een jaar voorafgaand aan de melding, bedoeld in
artikel 44, bij een pleegouder of in een gezinshuis verbleef als bedoeld in
artikel 2.3, zesde lid, van de Jeugdwet.
d. ten aanzien van die persoon uiterlijk een jaar voorafgaand aan de
melding, bedoeld in artikel 44, sprake was van een kinderbeschermingsmaatregel uitgevoerd door een gecertificeerde instelling als bedoeld in
artikel 1.1 van de Jeugdwet;
e. die persoon niet is ingeschreven als ingezetene in de basisregistratie
personen of als ingezetene zonder woonadres is ingeschreven met een
briefadres in de basisregistratie personen;
f. die persoon uiterlijk een jaar voorafgaand aan de melding, bedoeld in
artikel 44, ingeschreven heeft gestaan bij:
1°. het praktijkonderwijs, bedoeld in artikel 10f van de Wet op het
voortgezet onderwijs; of
2°. het voortgezet speciaal onderwijs, bedoeld in artikel 2 van de Wet op
de expertisecentra; of
g. die persoon medisch urenbeperkt is of behoort tot de doelgroep
loonkostensubsidie.
2. Dit artikel vervalt met ingang van 1 juli 2021. Het tijdstip waarop dit
artikel vervalt kan bij koninklijk besluit worden bepaald op een ander
tijdstip, met dien verstande dat dit tijdstip steeds ten hoogste drie
maanden na het tijdstip ligt waarop dit artikel zou vervallen.
3. De voordracht van een krachtens het tweede lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
Artikel 41b. Tijdelijk maatwerk bij de zoektermijn
1. In afwijking van artikel 41, vierde lid, kan een aanvraag worden
ingediend voordat de termijn van vier weken als bedoeld in artikel 41,
vierde lid, is verstreken en kan het college de aanvraag eerder in
behandeling nemen indien naar het oordeel van het college de omstandigheden van de belanghebbende daartoe aanleiding geven.
2. Dit artikel vervalt met ingang van 1 juli 2021. Het tijdstip waarop dit
artikel vervalt kan bij koninklijk besluit worden bepaald op een ander
tijdstip, met dien verstande dat dit tijdstip steeds ten hoogste drie
maanden na het tijdstip ligt waarop dit artikel zou vervallen.
3. De voordracht van een krachtens het tweede lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
Artikel 1.2. Wijziging van de Tijdelijke wet COVID-19 Justitie en
Veiligheid
De Tijdelijke wet COVID-19 Justitie en Veiligheid wordt als volgt
gewijzigd:
A
Na artikel 2 wordt een artikel ingevoegd, luidende:
Artikel 2a
Indien in verband met de uitbraak van COVID-19 in penitentiaire beklagen beroepsprocedures het houden van een fysieke zitting niet mogelijk is,
kan het horen van de klager en de directeur als bedoeld in de in de artikelen 64, eerste lid, 69, vijfde lid, 73, vierde lid van de Penitentiaire
beginselenwet, de artikelen 61, eerste lid, 67, vijfde lid, 69, vierde lid van
de Beginselenwet verpleging ter beschikking gestelden en de artikelen 69,
eerste lid, 74, vijfde lid, en 78, vierde lid, van de Beginselenwet justitiële
jeugdinrichtingen plaatsvinden door middel van een tweezijdig elektronisch communicatiemiddel.
B
In artikel 29 wordt, onder vernummering van het tweede lid tot derde
lid, een lid ingevoegd, luidende:
2. Onze Minister voor Rechtsbescherming kan een termijn, gesteld
krachtens artikel 6:6:23, tweede lid, van het Wetboek van Strafvordering of
artikel 22f, derde lid, (oud) van het Wetboek van Strafrecht, verlengen met
een periode van ten hoogste twaalf maanden, voor zover de rechter die
termijn heeft gesteld vóór 16 maart 2020.
HOOFDSTUK 2. TIJDELIJKE VOORZIENING BETALINGSUITSTEL
COVID-19
Artikel 2.1. Begripsbepalingen
1. In dit hoofdstuk wordt verstaan onder schuldenaar: een schuldenaar
die een onderneming drijft, niet zijnde een bank, een verzekeraar of een
beleggingsonderneming als bedoeld in 1:1 van de Wet op het financieel
toezicht.
2. Artikel 2.2 en artikel 2.3 zijn niet van toepassing op de Rijksbelastingdienst.
Artikel 2.2. De aanhouding van de behandeling van een faillissementsaanvraag
1. Op verzoek van een schuldenaar kan de rechtbank in afwijking van
artikel 4, eerste lid, van de Faillissementswet de behandeling van een
jegens de schuldenaar ingediend verzoek tot faillietverklaring aanhouden
gedurende een termijn van ten hoogste twee maanden. Deze termijn kan
ten hoogste tweemaal op verzoek van de schuldenaar worden verlengd
met telkens een termijn van ten hoogste twee maanden.
2. De schuldenaar maakt bij zijn verzoek, bedoeld in het eerste lid,
summierlijk aannemelijk dat hij verkeert in de toestand waarin hij
uitsluitend of hoofdzakelijk als gevolg van de uitbraak van het COVID-19-
virus zijn onderneming niet zoals gebruikelijk heeft kunnen voortzetten en
daardoor tijdelijk niet in staat is om voort te gaan met het betalen van zijn
schulden. Deze toestand wordt in ieder geval vermoed aanwezig te zijn als
de schuldenaar informatie over zijn financiële positie overlegt waaruit
blijkt dat:
a. hij vóór de uitbraak van het COVID-19-virus of de beperkende
maatregelen die sinds 15 maart 2020 in verband daarmee zijn
afgekondigd, voldoende liquide middelen had om zijn opeisbare schulden
te voldoen, en
b. sinds de uitbraak van het COVID-19-virus of de afkondiging van die
maatregelen sprake is geweest van een omzetverlies van ten minste 20%
ten opzichte van de gemiddelde omzet in drie voorgaande maanden.
3. De rechtbank wijst het verzoek tot aanhouding en het verzoek tot
verlenging van de aanhouding, bedoeld in het eerste lid, toe als:
a. summierlijk blijkt van een situatie als bedoeld in het tweede lid;
b. het vooruitzicht bestaat, dat de schuldenaar na verloop van de door
de rechtbank gestelde termijn, bedoeld in het eerste lid, zijn schuldeisers
zal kunnen bevredigen, en
c. de schuldeiser of schuldeisers door wie het verzoek tot faillietverklaring is ingediend met de aanhouding niet wezenlijk en onredelijk in zijn
of hun belangen worden geschaad.
4. Als de rechtbank het verzoek tot aanhouding, bedoeld in het eerste
lid, toewijst, geldt tijdens de in dat lid genoemde termijn dat:
a. de schuldenaar niet kan worden genoodzaakt tot betaling van
schulden aan de schuldeiser of schuldeisers, bedoeld in het derde lid,
onderdeel c, die vóór de aanvang van die termijn, opeisbaar waren, en
b. als de schuldenaar vóór de aanvang van die termijn een betalingsverplichting jegens die schuldeiser of schuldeisers niet is nagekomen, dit op
zichzelf geen grond is voor:
1°. een wijziging van verbintenissen of verplichtingen jegens de
schuldenaar;
2°. opschorting van de nakoming van een verbintenis jegens de
schuldenaar, en
3°. beëindiging van een met de schuldenaar gesloten overeenkomst.
5. Als de rechtbank het verzoek tot aanhouding, bedoeld in het eerste
lid, toewijst, kan zij op verzoek van de schuldenaar eveneens bepalen dat
tijdens de in dat lid genoemde termijn:
a. de schuldeiser of schuldeisers, bedoeld in het derde lid, onderdeel c,
zijn of hun bevoegdheid tot verhaal op goederen die tot het vermogen van
de schuldenaar behoren of tot opeising van goederen die zich in de macht
van de schuldenaar bevinden niet kunnen uitoefenen dan met machtiging
van de rechtbank, en
b. beslagen die gedurende die termijn worden gelegd door deze
schuldeiser of schuldeisers, worden opgeheven.
Artikel 63d van de Faillissementswet is van overeenkomstige
toepassing.
6. Een beslag dat overeenkomstig het vijfde lid, onderdeel b, is
opgeheven, herleeft, zodra de rechtbank heeft beslist dat de gronden voor
de opheffing niet langer aanwezig zijn, mits het goed dan nog tot de
boedel behoort. Indien de inschrijving van het beslag in de openbare
registers is doorgehaald, vervalt de herleving, indien niet binnen veertien
dagen na de herleving een exploot is ingeschreven, waarbij van de
herleving mededeling aan de schuldenaar is gedaan.
7. Bij de toewijzing van het verzoek tot aanhouding, bedoeld in het
eerste lid, kan de rechtbank op verzoek van de schuldeiser of schuldeisers,
bedoeld in het derde lid, onderdeel c, dan wel ambtshalve zodanige
bepalingen maken, als zij nodig oordeelt ter beveiliging van de belangen
van de genoemde schuldeiser of schuldeisers.
8. Als de rechtbank het verzoek tot aanhouding, bedoeld in het eerste
lid, toewijst en nadien blijkt dat niet langer wordt voldaan aan het derde
lid of de schuldenaar de schuldeiser of schuldeisers, bedoeld in het derde
lid, onderdeel c, heeft benadeeld, heeft getracht dit te doen of er gegronde
vrees is ontstaan, dat de schuldenaar zal trachten dit te doen, wordt de
aanhouding op verzoek van de genoemde schuldeiser of schuldeisers dan
wel ambtshalve opgeheven en wordt het verzoek tot faillietverklaring met
de meeste spoed in raadkamer behandeld.
9. Als ten aanzien van enig goed dat tot het vermogen van de schuldenaar hoort, beslag wordt gelegd of de executie wordt aangezegd, dan is
de schuldenaar verplicht om de rechtbank en de schuldeiser of schuldeisers, bedoeld in het derde lid, onderdeel c, onverwijld daarvan op de
hoogte te stellen. De schuldeiser of schuldeisers, bedoeld in het derde lid,
onderdeel c, kunnen de rechtbank verzoeken om een beslag, dat is
opgeheven op grond van het vijfde lid, onderdeel b, te doen herleven op
goederen die door een derde worden geëxecuteerd, om aanspraak op de
executieopbrengst te behouden.
10. De rechtbank neemt geen beslissingen als bedoeld in het derde,
vijfde en negende lid dan nadat zij de schuldenaar en de schuldeiser of de
schuldeisers, bedoeld in het derde lid, onderdeel c, in de gelegenheid heeft gesteld op een door haar te bepalen wijze en binnen een door haar
te bepalen termijn een zienswijze te geven.
11. Tegen de beslissingen van de rechtbank als bedoeld in dit artikel
staat geen rechtsmiddel open.
Artikel 2.3. De schorsing van executie en opheffing van beslagen
1. Als dit nodig is om zijn onderneming te kunnen voortzetten kan een
schuldenaar:
a. bij de voorzieningenrechter, bedoeld in artikel 438, tweede lid, van het
Wetboek van Burgerlijke Rechtsvordering, een vordering instellen tot
schorsing van de executie of tot opeising van goederen die zich in de
macht van de schuldenaar bevinden voor een termijn van ten hoogste
twee maanden, en
b. bij de voorzieningenrechter, bedoeld in artikel 705, eerste lid, van het
Wetboek van Burgerlijke Rechtsvordering, een vordering instellen tot
opheffing van een beslag.
De termijn genoemd in onderdeel a kan ten hoogste tweemaal op
verzoek van de schuldenaar worden verlengd met telkens een termijn van
ten hoogste twee maanden
2. Artikel 2.2, tweede tot en met vierde lid en zevende tot en met tiende
lid, is van overeenkomstige toepassing, met dien verstande dat het hier de
schuldeiser of schuldeisers betreft die de executie, bedoeld in het eerste
lid, onderdeel a, zijn aangevangen of het beslag, bedoeld in onderdeel b
van dat lid, hebben gelegd.
3. Een beslag dat overeenkomstig het eerste lid, onderdeel b, is
opgeheven, herleeft, zodra de voorzieningenrechter heeft beslist dat de
gronden voor de opheffing van het beslag niet langer aanwezig zijn, mits
het goed dan nog tot de boedel behoort. Indien de inschrijving van het
beslag in de openbare registers is doorgehaald, vervalt de herleving,
indien niet binnen veertien dagen na de herleving een exploot is
ingeschreven, waarbij van de herleving mededeling aan de schuldenaar is
gedaan.
Artikel 2.4. Afwijkingen van de Faillissementswet
1. Als de rechtbank het verzoek tot aanhouding, bedoeld in artikel 2.2,
eerste lid, toewijst, maar de schuldenaar nadien alsnog failliet wordt
verklaard, kan de voldoening van een opeisbare schuld die heeft
plaatsgevonden gedurende de termijn, bedoeld in artikel 2.2, eerste lid,
niet op grond van artikel 47 van de Faillissementswet worden vernietigd
om het enkele feit dat de schuldeiser die de betaling ontving, wist dat het
faillissement van de schuldenaar aangevraagd was.
2. Degene die een verrekening verricht, is in ieder geval te goeder trouw
als bedoeld in artikel 54, eerste lid, van de Faillissementswet als deze
verrekening:
a. geschiedt nadat de rechtbank het verzoek tot aanhouding, bedoeld in
artikel 2.2, eerste lid, heeft toegewezen, en
b. wordt verricht in het kader van de financiering van de voortzetting
van de door de schuldenaar gedreven onderneming en niet strekt tot
inperking van die financiering.
HOOFDSTUK 3. SLOTBEPALINGEN
Artikel 3.1. Inwerkingtreding en verval
1. Artikel 1.1 van deze wet treedt in werking met ingang van de dag na
de datum van uitgifte van het Staatsblad waarin zij wordt geplaatst,
waarbij:
a. onderdeel A voor zover dat betrekking heeft op artikel 78fa (nieuw)
terugwerkt tot en met 1 maart 2020;
b. onderdeel A voor zover dat betrekking heeft op artikel 78fb (nieuw)
terugwerkt tot en met 1 oktober 2020;
c. onderdeel B terugwerkt tot en met 1 november 2020;
d. onderdeel C, voor zover dat betrekking heeft op artikel 41b (nieuw),
terugwerkt tot en met 1 oktober 2020;
e. onderdeel C, voor zover dat betrekking heeft op artikel 41a (nieuw),
terugwerkt tot en met 1 november 2020.
2. Artikel 1.2 van deze wet treedt in werking met ingang van de dag na
de datum van uitgifte van het Staatsblad waarin zij wordt geplaatst en
werkt terug tot en met 16 maart 2020.
3. Hoofdstuk 2 van deze wet treedt in werking op een bij koninklijk
besluit te bepalen tijdstip dat voor de verschillende artikelen of onderdelen daarvan verschillend kan worden vastgesteld en vervalt op
1 februari 2021. Het tijdstip waarop hoofdstuk 2 van deze wet vervalt kan
bij koninklijk besluit worden bepaald op een ander tijdstip, met dien
verstande dat dit tijdstip steeds ten hoogste twee maanden na het tijdstip
ligt waarop de wet zou vervallen.
4. De voordracht voor een krachtens het derde lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
Artikel 3.2. Citeertitel
Deze wet wordt aangehaald als: Tijdelijke wet COVID-19 SZW en JenV.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 25 november 2020
Willem-Alexander
De Staatssecretaris van Sociale Zaken en Werkgelegenheid,
B. van ’t Wout
De Minister voor Rechtsbescherming,
S. Dekker
Uitgegeven de zestiende december 2020
De Minister van Justitie en Veiligheid,
F.B.J. Grapperhaus