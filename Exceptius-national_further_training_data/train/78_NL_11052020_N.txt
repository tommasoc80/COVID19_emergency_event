Beleidsregel van de Minister van Sociale Zaken en Werkgelegenheid van 6 mei 2020, nr. 2020-0000054459, tot wijziging van de beleidsregel verlenging inburgeringstermijnen bij geen verwijt in verband met uitbreiding van de gronden voor verlenging vanwege de getroffen maatregelen ten aanzien van coronavirus
De Minister van Sociale Zaken en Werkgelegenheid,

Gelet op de artikelen 7a, derde lid, 7b, derde lid, onderdeel a, van de Wet Inburgering en artikel 4:81, eerste lid, van de Algemene wet bestuursrecht;

Besluit:

ARTIKEL I
In de Beleidsregel verlenging inburgeringstermijnen bij geen verwijt wordt na artikel 7 een artikel ingevoegd, luidende:

Artikel 7a. Maatregelen coronavirus
In verband met de getroffen maatregelen met betrekking tot de aanpak van het coronavirus tot sluiting van onderwijsinstellingen en de oproep tot sociale terughoudend van de regering, wordt de termijn van het participatieverklaringstraject en de termijn voor de overige onderdelen van het inburgeringsexamen verlengd met een periode van minimaal twee maanden.

ARTIKEL II
Deze beleidsregel treedt in werking met ingang van de eerste dag na de datum van uitgifte van de Staatscourant waarin hij wordt geplaatst, en werkt terug tot 13 maart 2020.

Deze beleidsregel zal met toelichting in de Staatscourant worden geplaatst.

Den Haag, 6 mei 2020
De Minister van Sociale Zaken en Werkgelegenheid,
W. Koolmees

TOELICHTING
Deze beleidsregel bevat een aanpassing op de Beleidsregel verlenging inburgeringstermijnen bij geen verwijt, in verband met de maatregelen die de regering heeft afgekondigd voor de aanpak van het coronavirus (COVID-19).

Voor inburgeringsplichtigen hebben de maatregelen tot gevolg dat geen klassikale lessen kunnen worden gevolgd en dat geen inburgeringsexamens kunnen worden afgelegd.

Het is van groot belang dat inburgeringsplichtigen ook tijdens de periode van de coronamaatregelen doorgaan met het leren van de Nederlandse taal en kennis opdoen over de Nederlandse samenleving. Afstandsonderwijs is toegestaan onder bepaalde voorwaarden. Taalscholen kunnen klassikale inburgeringscursusuren omzetten in afstandsleren, mits de inburgeringsplichtige daarmee instemt.1 Op verschillende websites2 is ook gewezen op de mogelijkheid tot het omzetten van klassikale inburgeringscursusuren in afstandsonderwijs.

Het onderwijs kan in de huidige situatie niet vergeleken worden met de omstandigheden waaronder inburgeringsplichtigen normaliter hun lessen volgen. Het ligt dan ook in de rede dat de onmogelijkheid van klassikaal les volgen voor een deel van de inburgeringsplichtigen tot vertraging in de voorbereiding van het inburgeringsexamen zal leiden.

Op vrijdag 13 maart 2020 heeft DUO alle locaties waar examens worden afgenomen gesloten, in ieder geval tot en met dinsdag 28 april 2020. Op 21 april 2020 heeft de regering aangekondigd dat de coronamaatregelen worden verlengd tot en met 19 mei 2020. De reeds ingeplande examens zullen op een later tijdstip opnieuw moeten worden ingepland en afgenomen. De wachttijden zullen hierdoor oplopen.

Vanwege de onmogelijkheid om klassikaal les te volgen en vanwege de vertraging bij het afleggen van examens, wordt in deze beleidsregel de inburgeringstermijn voor alle inburgeringsplichtigen met minimaal twee maanden verlengd, zodat inburgeringsplichtigen niet in de knel komen met hun inburgeringstermijn.

Voor inburgeringsplichtigen die nog het participatieverklaringstraject moeten afleggen, kunnen de maatregelen betekenen dat de door de gemeente geplande inleiding op de kernwaarden en ondertekening van de participatieverklaring uitgesteld moeten worden. Daarom wordt ook de termijn van het participatieverklaringstraject met minimaal twee maanden verlengd.

De maatregelen die de regering genomen heeft, zijn uitzonderlijk en onzeker is hoe lang de periode gaat duren waarin ze van kracht zullen zijn. Om die reden is – in afwijking van alle andere verlengingsgronden in de beleidsregel – een minimale in plaats van een maximale verlengingstermijn opgenomen. De verlengingstermijn is minimaal twee maanden; een en ander zal afhankelijk zijn van de duur van de getroffen maatregelen en het verdere verloop van deze crisis. Inmiddels is de termijn voor een tweede keer verlengd met twee maanden naar aanleiding van de aankondiging van het kabinet dat de coronamaatregelen worden verlengd tot 19 mei 2020

Wanneer op enig moment duidelijk is wanneer de coronamaatregelen niet meer van kracht zullen zijn, dan wel de situatie is ontstaan waarbij het volgen van klassikaal onderwijs, het afleggen van examens en het deelnemen aan het participatieverklaringstraject met inachtneming van coronamaatregelen wel weer mogelijk is, zal deze beleidsregel opnieuw worden aangepast met het opnemen van de maximale verlengingstermijn.

Aan deze wijziging wordt terugwerkende kracht verleend tot de dag waarop alle examenlocaties van DUO zijn gesloten, te weten vrijdag 13 maart 2020.

Den Haag, 6 mei 2020
De Minister van Sociale Zaken en Werkgelegenheid,
W. Koolmees

1
Kamerstukken II 2019/2020, 32 824 nr. 292.

2
(waaronder https://www.rijksoverheid.nl/actueel/nieuws/2020/03/25/afstand-onderwijs-voor-inburgeringsplichtigen)