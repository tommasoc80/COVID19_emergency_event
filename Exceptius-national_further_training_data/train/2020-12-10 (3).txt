BEK nr 1948 af 10/12/2020
Bekendtgørelse om særlige foranstaltninger vedrørende forsyningen af mundbind i forbindelse med håndtering af Coronavirussygdom 2019 (COVID-19)1)

I medfør af § 12 f og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes:

Kapitel 1

Bekendtgørelsens anvendelsesområde

§ 1. Bestemmelserne i denne bekendtgørelse omfatter særlige foranstaltninger, der kan iværksættes, med henblik på at sikre forsyningen af mundbind, der er medicinsk udstyr, i forbindelse med håndtering af Coronavirussygdom 2019 (COVID-19).

Kapitel 2

Ompakning og vederlagsfri udlevering

§ 2. Lægemiddelstyrelsen kan efter ansøgning tillade, at en fysisk eller juridisk person må sælge mundbind, der er medicinsk udstyr, i mindre enheder fra større pakninger til borgerne.

Stk. 2. Lægemiddelstyrelsen kan fastsætte vilkår for en tilladelse omfattet af stk. 1.

§ 3. En juridisk person må kun vederlagsfrit udlevere mundbind, der er medicinsk udstyr, i mindre enheder fra større pakninger til borgerne, hvis den pågældende overholder Lægemiddelstyrelsens retningslinjer for udlevering af mundbind.

Stk. 2. Lægemiddelstyrelsen offentliggør retningslinjer for udlevering af mundbind på styrelsens hjemmeside.

Kapitel 3

Straf- og ikrafttrædelsesbestemmelser

§ 4. Med bøde straffes den, der

1) overtræder § 3, stk. 1, eller

2) undlader at efterkomme et vilkår efter § 2, stk. 2.

Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.

§ 5. Bekendtgørelsen træder i kraft den 1. januar 2021.

Stk. 2. Bekendtgørelsen ophæves den 28. februar 2021.

Sundheds- og Ældreministeriet, den 10. december 2020

Magnus Heunicke

