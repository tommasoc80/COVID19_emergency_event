
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL MIRUSIŲJŲ PALAIKŲ TVARKYMO VALSTYBĖS LYGIO EKSTREMALIOSIOS SITUACIJOS VISOJE ŠALYJE DĖL COVID-19 LIGOS (KORONAVIRUSO INFEKCIJOS) PLITIMO GRĖSMĖS PASKELBIMO LAIKOTARPIU

2020 m.   birželio 16   d. Nr. V-1472
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir atsižvelgdamas į Pasaulio sveikatos organizacijos rekomendacijas, n u s p r e n d ž i u:
1. Nustatyti, kad organizuojant asmenų, mirusių nuo COVID-19 ligos (koronaviruso infekcijos) mirusiųjų palaikų tvarkymą, palaikų grupei priskiriami:
1.1. palaikai asmenų, mirusių stacionarinėse asmens sveikatos priežiūros įstaigose, kuriems:
1.1.1. buvo diagnozuota COVID-19 liga (koronaviruso infekcija);
1.1.2. pasireiškė sunki ūmi kvėpavimo takų infekcija ir nebuvo nustatyta kita etiologinė priežastis, kuri paaiškintų šiuos simptomus;
1.1.3. pagal klinikinius simptomus buvo įtariama COVID-19 liga (koronaviruso infekcija), bet tyrimas dėl COVID-19 (koronaviruso infekcijos) neatliktas.
1.2. palaikai asmenų, mirusių ne asmens sveikatos priežiūros įstaigose, kuriems:
1.2.1. buvo diagnozuota COVID-19 liga (koronaviruso infekcija);
1.2.2. pasireiškė viršutinių kvėpavimo takų infekcijos simptomai ir nebuvo kitos aiškios mirties priežasties.
2. Nurodyti asmens sveikatos priežiūros įstaigoms ar kitiems asmenims, organizuojantiems mirusiųjų asmenų palaikų sutvarkymą, perduodant šio sprendimo 1 punkte nurodytus palaikus tolimesnėms laidojimo procedūroms, informuoti laidojimo paslaugų teikėjus, kad žmogaus palaikai yra priskiriami prie asmenų, mirusių nuo COVID-19 ligos (koronaviruso infekcijos), palaikų grupės. Tais atvejais, kai palaikų tvarkymo metu nėra informacijos apie šio sprendimo 1 punkte išvardintus atvejus, t. y. nežinoma, ar palaikai priskiriami mirusių nuo COVID-19 (koronaviruso infekcijos), palaikai tvarkomi kaip priskiriami šiai grupei.
3. Nurodyti visoms asmens sveikatos priežiūros įstaigoms bei laidojimo paslaugų teikėjams užtikrinti pasirengimą tvarkyti nuo COVID-19 ligos (koronaviruso infekcijos) mirusių asmenų palaikus vadovaujantis rekomendacijomis, patalpintomis Lietuvos Respublikos sveikatos apsaugos ministerijos interneto tinklapyje adresu: http://sam.lrv.lt/uploads/sam/documents/files/KORONA/rekomendacijos%20del%20mirusiuju%20nuo%20COVID-19%20palaiku%20tvarkymo.pdf ir Lietuvos higienos normos HN 91:2013 „Žmogaus palaikų laidojimo paslaugų, kremavimo, balzamavimo veiklos visuomenės sveikatos saugos reikalavimai“, patvirtintos Lietuvos Respublikos sveikatos apsaugos ministro 2013 m. gegužės 27 d. įsakymu Nr. V-539 „Dėl Lietuvos higienos normos HN 91:2013 „Žmogaus palaikų laidojimo paslaugų, kremavimo, balzamavimo veiklos visuomenės sveikatos saugos reikalavimai“ patvirtinimo“ nustatytais reikalavimais.
4. Įpareigoti savivaldybių administracijų direktorius pasirengti užtikrinti ritualinių paslaugų teikimą tvarkant asmenų, mirusių nuo COVID-19 ligos (koronaviruso infekcijos), palaikus, numatant patalpas, pastatus, kuriuose sumontuota šaldymo įranga arba kuriuose greitai galima tokią įrangą sumontuoti ir pritaikyti mirusiųjų laikymui, ir krovininio transporto su šaldymo įranga pasitelkimo galimybes.
5. Pripažinti netekusiu galios Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 6 d. sprendimą Nr. V-732 „Dėl mirusiųjų palaikų tvarkymo ir laidotuvių organizavimo ekstremaliosios situacijos visoje šalyje dėl COVID-19 ligos (koronaviruso infekcijos) plitimo grėsmės paskelbimo laikotarpiu“ su visais pakeitimais ir papildymais.
6. Nustatyti, kad šis sprendimas įsigalioja 2020 m. birželio 17 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga
