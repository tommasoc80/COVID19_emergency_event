Wet van 22 april 2020, houdende tijdelijke voorzieningen op het terrein van het Ministerie van Justitie en Veiligheid in verband met de uitbraak van COVID-19 (Tijdelijke wet COVID-19 Justitie en Veiligheid)

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het in verband met de
uitbraak van COVID-19 wenselijk is enkele spoedeisende tijdelijke
voorzieningen te treffen op het terrein van het Ministerie van Justitie en
Veiligheid;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
Paragraaf 1 Regelgevingsprocedures
Artikel 1 (buitenwerkingstelling voorprocedures gedelegeerde
regelgeving)
1. Indien terstond intredende onaanvaardbare gevolgen in verband met
de uitbraak van COVID-19 noodzaken tot de vaststelling van een algemene
maatregel van bestuur of ministeriële regeling, blijven ten aanzien van die
algemene maatregel van bestuur of ministeriële regeling wettelijke
voorschriften buiten toepassing die ertoe strekken dat:
a. over het ontwerp daarvan of het voornemen tot het treffen daarvan
advies moet worden gevraagd of extern overleg moet worden gevoerd;
b. van het ontwerp daarvan kennis moet worden gegeven;
c. zij niet eerder in werking kunnen treden dan nadat sedert hun
vaststelling of bekendmaking een bepaalde termijn is verstreken; of
d. op de voorbereiding afdeling 3.4 van de Algemene wet bestuursrecht
van toepassing is.
2. Het eerste lid, aanhef en onderdeel a, is niet van toepassing op het
horen van de Afdeling advisering van de Raad van State.
3. Het eerste lid is niet van toepassing voor zover de toepassing daarvan
strijdig is met enige internationaalrechtelijke verplichting.
4. Indien toepassing wordt gegeven aan het eerste lid, doet Onze
Minister die het aangaat daarvan zo spoedig mogelijk gemotiveerd
mededeling aan beide Kamers van de Staten-Generaal.

Paragraaf 2 Tijdelijke voorziening inzake mondelinge behandeling in
burgerlijke en bestuursrechtelijke zaken
Artikel 2 (mondelinge behandeling in burgerlijke en bestuursrechtelijke gerechtelijke procedures)
1. Indien in verband met de uitbraak van COVID-19 in burgerlijke en
bestuursrechtelijke gerechtelijke procedures het houden van een fysieke
zitting niet mogelijk is, kan de mondelinge behandeling plaatsvinden door
middel van een tweezijdig elektronisch communicatiemiddel.
2. In afwijking van artikel 82, tweede lid, van het Wetboek van Burgerlijke Rechtsvordering kunnen gedaagden uiterlijk op de eerste roldatum
uitsluitend schriftelijk of door middel van een elektronisch communicatiemiddel kenbaar maken dat zij mondeling of schriftelijk een conclusie van
antwoord willen nemen.
3. In afwijking van artikel 111, tweede lid, onder g, van het Wetboek van
Burgerlijke Rechtsvordering, wordt de in het tweede lid genoemde wijze
van antwoorden niet vermeld in het exploot van dagvaarding, maar in een
brief, die bij het exploot van dagvaarding is gevoegd.
Artikel 3 (verlenging ondertoezichtstelling en uithuisplaatsing)
Beschikkingen in zaken van verlenging van een ondertoezichtstelling en
van verlenging van de machtiging van de gecertificeerde instelling,
bedoeld in artikel 1.1 van de Jeugdwet, om een minderjarige uit huis te
plaatsen niet zijnde een machtiging als bedoeld in hoofdstuk 6 van de
Jeugdwet, kunnen aanstonds worden gegeven indien mondelinge
behandeling ook met toepassing van een tweezijdig elektronisch
communicatiemiddel onmogelijk blijkt. Een verlenging is in dat geval
mogelijk voor de duur van maximaal drie maanden.
Paragraaf 3 Tijdelijke afwijking geldigheidsduur deskundigenverklaring
artikel 1:28a BW
Artikel 4 (geldigheid deskundigenverklaring art. 1:28a BW)
De termijn waarbinnen de deskundigenverklaring bedoeld in artikel 28a
van Boek 1 van het Burgerlijk Wetboek dient te zijn afgegeven, wordt
opgeschort.
Paragraaf 4 Tijdelijke afwijking diverse bepalingen Burgerlijke Wetboek,
Boek 2 (rechtspersonen) en Boek 5 (verenigingen van eigenaars)
Artikel 5 (algemeen)
1. Met het oog op de gevolgen van het houden van fysieke bijeenkomsten in verband met de uitbraak van COVID-19, kan op de aangegeven
wijze worden afgeweken van de in deze paragraaf genoemde bepalingen
in Boek 2 van het Burgerlijk Wetboek.
2. De artikelen in deze paragraaf verwijzen naar Boek 2 van het
Burgerlijk Wetboek, tenzij anders vermeld.
3. Waar in deze paragraaf wordt afgeweken ten behoeve van leden of
aandeelhouders, worden daaronder ook andere vergadergerechtigden
begrepen.
4. Waar in deze paragraaf wordt afgeweken van bepalingen in Boek 2
van het Burgerlijk Wetboek, worden daaronder ook statutaire bepalingen
met dezelfde inhoud begrepen. Statutaire bepalingen aangaande het
fysiek bijeenkomen van het bestuur, de raad van commissarissen en de
algemene vergadering en statutaire bepalingen die de uitoefening van in
deze paragraaf aan het bestuur toegekende bevoegdheden beperken of aan de goedkeuring van een ander orgaan of een derde onderwerpen, zijn
niet van toepassing.
Artikel 6 (algemene vergadering verenigingen)
1. In afwijking van artikel 38 lid 1 kan het bestuur bepalen dat leden
geen fysieke toegang hebben tot de algemene vergadering, onder de
volgende voorwaarden:
a. de algemene vergadering is langs elektronisch weg voor leden te
volgen; en
b. de leden zijn tot uiterlijk 72 uur voorafgaand aan de vergadering in de
gelegenheid gesteld om schriftelijk of elektronisch vragen te stellen over
de onderwerpen die bij de oproeping zijn vermeld.
2. De in lid 1 onder b bedoelde vragen worden uiterlijk tijdens de
vergadering, al dan niet thematisch, beantwoord en deze antwoorden
worden op de website van de vereniging geplaatst of via een elektronisch
communicatiemiddel toegankelijk gemaakt voor de leden.
3. Het bestuur spant zich ervoor in dat tijdens de vergadering langs
elektronische weg of anderszins nadere vragen kunnen worden gesteld,
tenzij dit in het licht van de omstandigheden van dat moment in
redelijkheid niet kan worden gevergd. De voorzitter van de vergadering
kan een en ander nader bepalen in het belang van de orde van de
vergadering.
4. Enige afwijking van de leden 2 en 3 heeft geen gevolgen voor de
rechtsgeldigheid van de besluitvorming die in de vergadering heeft
plaatsgevonden.
5. Voor zover de statuten zulks niet bepalen, kan, in aanvulling op artikel
38 lid 6, het bestuur bepalen dat het stemrecht slechts kan worden
uitgeoefend door middel van een elektronisch communicatiemiddel.
6. Voor zover de statuten zulks niet bepalen, kan, in aanvulling op artikel
38 lid 8, het bestuur bepalen dat stemmen die voorafgaand aan de
algemene vergadering door middel van een elektronisch communicatiemiddel worden uitgebracht gelijk worden gesteld met stemmen die ten
tijde van de vergadering worden uitgebracht.
Artikel 7 (verslaglegging vereniging en coöperatie)
In afwijking van de artikelen 48 lid 1, 49 lid 1 en 58 lid 1 kan de termijn
van zes maanden na afloop van het boekjaar door het bestuur worden
verlengd met ten hoogste vier maanden. In dat geval heeft de algemene
vergadering geen bevoegdheid tot verlenging.
Artikel 8 (verslaglegging naamloze vennootschap)
In afwijking van artikel 101 lid 1 kan de termijn van vijf maanden na
afloop van het boekjaar door het bestuur worden verlengd met ten
hoogste vijf maanden. In dat geval heeft de algemene vergadering geen
bevoegdheid tot verlenging en is de laatste zin van artikel 98 lid 3 niet van
toepassing.
Artikel 9 (algemene vergadering naamloze vennootschap)
In afwijking van artikel 108 lid 2 kan de termijn van zes maanden na
afloop van het boekjaar of de in de statuten gestelde kortere termijn door
het bestuur worden verlengd met ten hoogste vier maanden.
Artikel 10 (algemene vergadering naamloze vennootschap)
1. In afwijking van artikel 116 kan het bestuur bepalen dat een algemene
vergadering wordt gehouden die uitsluitend toegankelijk is langs
elektronische weg, onder de voorwaarden bedoeld in artikel 11 van deze
wet. Dit wordt bij de oproeping, bedoeld in artikel 113, vermeld.
2. Indien de oproeping reeds is uitgegaan, kan het bestuur tot uiterlijk
48 uur voor het tijdstip van de algemene vergadering, de wijze van
vergaderen wijzigen in een vergadering als bedoeld in het eerste lid dan
wel de plaats van de vergadering kan wijzigen. Dit wordt aan de aandeelhouders kenbaar gemaakt op de wijze zoals voorgeschreven in artikel 113.
Artikel 11 (algemene vergadering naamloze vennootschap)
1. In afwijking van artikel 117, lid 1 kan het bestuur bepalen dat
aandeelhouders geen fysieke toegang hebben tot de algemene vergadering, onder de volgende voorwaarden:
a. de algemene vergadering is langs elektronische weg voor aandeelhouders te volgen; en
b. de aandeelhouders zijn tot uiterlijk 72 uur voorafgaand aan de
vergadering in de gelegenheid gesteld om schriftelijk of elektronisch
vragen te stellen over de onderwerpen die bij de oproeping zijn vermeld.
Wordt een besluit in de zin van artikel 10 lid 2 van deze wet genomen
binnen vijf dagen voorafgaand aan de datum van de vergadering, dan is
de hiervoor bedoelde termijn 36 uur.
2. De in lid 1 onder b bedoelde vragen worden uiterlijk tijdens de
vergadering, al dan niet thematisch, beantwoord en deze antwoorden
worden op de website van de vennootschap geplaatst of via een
elektronisch communicatiemiddel toegankelijk gemaakt voor de aandeelhouders.
3. Het bestuur zorgt er voor dat tijdens de vergadering langs elektronische weg of anderszins nadere vragen kunnen worden gesteld, tenzij dit
in het licht van de omstandigheden van dat moment in redelijkheid niet
kan worden gevergd. De voorzitter van de vergadering kan een en ander
nader bepalen in het belang van de orde van de vergadering.
4. Enige afwijking van de leden 2 en 3 heeft geen gevolgen voor de
rechtsgeldigheid van de besluitvorming die in de vergadering heeft
plaatsgevonden.
Artikel 12 (algemene vergadering naamloze vennootschap)
Voor zover de statuten zulks niet bepalen, kan, in aanvulling op artikel
117a lid 1, het bestuur bepalen dat iedere aandeelhouder bevoegd is om,
in persoon of bij een schriftelijk gevolmachtigde, langs elektronische weg
aan de algemene vergadering deel te nemen, daarin het woord te voeren
en het stemrecht uit te oefenen.
Artikel 13 (algemene vergadering naamloze vennootschap)
1. Voor zover de statuten zulks niet bepalen, kan, in aanvulling op artikel
117b lid 1, het bestuur bepalen dat stemmen die voorafgaand aan de
algemene vergadering door middel van een elektronisch communicatiemiddel of bij brief worden uitgebracht, gelijk worden gesteld met
stemmen die ten tijde van de vergadering worden uitgebracht. Dit wordt
bij de oproeping of bij de wijziging van de wijze van vergaderen vermeld.
2. In afwijking van artikel 117b lid 2 kan het tijdstip worden bepaald bij
de wijziging van de wijze van vergaderen als bedoeld in artikel 10 lid 2 van
deze wet.
Artikel 14 (algemene vergadering naamloze vennootschap)
In aanvulling op artikel 118 lid 1 kan het bestuur bepalen dat het
stemrecht slechts kan worden uitgeoefend door middel van een elektronisch communicatiemiddel. Dit wordt bij de oproeping of bij de wijziging
van de wijze van vergaderen vermeld.
Artikel 15 (onbehoorlijke taakvervulling bestuur naamloze
vennootschap)
In afwijking van artikel 138 lid 2 wordt een verzuim van de verplichting
uit artikel 394 tot openbaarmaking van de jaarrekening die betrekking
heeft op het meest recente afgesloten boekjaar niet in aanmerking
genomen, indien dat te wijten is aan de gevolgen van de uitbraak van
COVID-19.
Artikel 16 (verslaglegging besloten vennootschap)
In afwijking van artikel 210 lid 1 kan de termijn van vijf maanden na
afloop van het boekjaar door het bestuur worden verlengd met ten
hoogste vijf maanden. In dat geval heeft de algemene vergadering geen
bevoegdheid tot verlenging.
Artikel 17 (algemene vergadering besloten vennootschap)
1. In afwijking van artikel 226 lid 1 kan het bestuur bepalen dat een
algemene vergadering wordt gehouden die uitsluitend toegankelijk is
langs elektronisch weg onder de voorwaarden bedoeld in artikel 18. Dit
wordt bij de oproeping, bedoeld in artikel 223, vermeld.
2. Indien de oproeping reeds is uitgegaan, kan het bestuur tot uiterlijk
48 uur voor het tijdstip van de algemene vergadering de wijze van
vergaderen wijzigen in een vergadering als bedoeld in het eerste lid. Dit
wordt aan de aandeelhouders kenbaar gemaakt op de wijze zoals
voorgeschreven in artikel 223.
Artikel 18 (algemene vergadering besloten vennootschap)
1. In afwijking van artikel 227 lid 3 kan het bestuur bepalen dat
aandeelhouders geen fysieke toegang hebben tot de algemene vergadering, onder de volgende voorwaarden:
a. de algemene vergadering is langs elektronische weg voor aandeelhouders te volgen; en
b. de aandeelhouders zijn tot uiterlijk 72 uur voorafgaande aan de
vergadering in de gelegenheid gesteld om schriftelijk of elektronisch
vragen te stellen over de onderwerpen die bij de oproeping zijn vermeld.
Wordt een besluit in de zin van artikel 17 lid 2 van deze wet genomen
binnen vijf dagen voorafgaand aan de datum van de vergadering, dan is
de hiervoor bedoelde termijn 36 uur.
2. De in lid 1 onder b bedoelde vragen worden uiterlijk tijdens de
vergadering, al dan niet thematisch, beantwoord en deze antwoorden
worden op de website van de vennootschap geplaatst of via een
elektronisch communicatiemiddel toegankelijk gemaakt voor de aandeelhouders.
3. Het bestuur spant zich ervoor in dat tijdens de vergadering langs
elektronische weg of anderszins nadere vragen kunnen worden gesteld,
tenzij dit in het licht van de omstandigheden van dat moment in
redelijkheid niet kan worden gevergd. De voorzitter van de vergadering
kan een en ander nader bepalen in het belang van de orde van de
vergadering. `
4. Enige afwijking van hetgeen is bepaald in de leden 2 en 3 heeft geen
gevolgen voor de rechtsgeldigheid van de besluitvorming die in de
vergadering heeft plaatsgevonden.
Artikel 19 (algemene vergadering besloten vennootschap)
Voor zover de statuten zulks niet bepalen, kan, in afwijking van artikel
227a lid 1, het bestuur bepalen dat iedere aandeelhouder bevoegd is om,
in persoon of bij een schriftelijk gevolmachtigde, langs elektronische weg
aan de algemene vergadering deel te nemen, daarin het woord te voeren
en het stemrecht uit te oefenen.
Artikel 20 (algemene vergadering besloten vennootschap)
Voor zover de statuten zulks niet bepalen, kan, in afwijking van artikel
227b, het bestuur bepalen dat stemmen die voorafgaand aan de algemene
vergadering langs elektronische weg worden uitgebracht, doch niet
eerder dan op de dertigste dag voor die van de vergadering, gelijk worden
gesteld met stemmen die ten tijde van de vergadering worden uitgebracht. Dit wordt bij de oproeping vermeld.
Artikel 21 (algemene vergadering besloten vennootschap)
In aanvulling op artikel 228 lid 1 kan het bestuur bepalen dat het
stemrecht slechts kan worden uitgeoefend langs elektronische weg. Dit
wordt bij de oproeping of bij de wijziging van de wijze van vergaderen
vermeld.
Artikel 22 (onbehoorlijke taakvervulling bestuur besloten
vennootschap)
In afwijking van artikel 248 lid 2 wordt een verzuim van de verplichting
uit artikel 394 tot openbaarmaking van de jaarrekening die betrekking
heeft op het meest recente afgesloten boekjaar niet in aanmerking
genomen, indien dat te wijten is aan de gevolgen van de uitbraak van
COVID-19.
Artikel 23 (verslaglegging stichting)
1. In afwijking van artikel 300 lid 1 kan de termijn van zes maanden na
afloop van het boekjaar door het bestuur worden verlengd met ten
hoogste vier maanden. In dat geval heeft het volgens de statuten
bevoegde orgaan, voor zover dat een ander orgaan dan het bestuur is,
geen bevoegdheid tot verlenging.
2. In aanvulling op artikel 300 is artikel 6 van deze wet, alsmede artikel
38 lid 7, van overeenkomstige toepassing op een vergadering van het
orgaan, bedoeld in artikel 300 lid 3.
Artikel 24 (vereniging van eigenaars)
1. In afwijking van en aanvulling op de artikelen 127 en 127a van Boek 5
van het Burgerlijk Wetboek zijn de artikelen 5, 6 en 7 van deze wet,
alsmede artikel 38 lid 7, van overeenkomstige toepassing op verenigingen
van eigenaars, met dien verstande dat:
a. artikel 5 lid 4 van deze wet tevens geldt voor het in artikel 111,
onderdeel d, van Boek 5 van het Burgerlijk Wetboek bedoelde reglement;
b. de in artikel 6 van deze wet aan het bestuur toegekende bevoegdheid
tevens toekomt aan de voorzitter; en
c. de termijn, bedoeld in artikel 7 van deze wet kan worden verlengd
met ten hoogste zes maanden. 
2. Indien het reglement een termijn voor het houden van een vergadering bevat, kan deze termijn door het bestuur worden verlengd met ten
hoogste zes maanden.
Artikel 25 (overgangsrecht)
De artikelen 29, eerste lid, 74, 79, 80 en 81 van de Overgangswet nieuw
Burgerlijk Wetboek zijn van overeenkomstige toepassing.
Paragraaf 5 Tijdelijke voorziening inzake het verlijden van akten met
behulp van audiovisuele hulpmiddelen
Artikel 26 (verlijden akte ten overstaan van een notaris met
behulp van audiovisuele middelen)
1. Indien partijen bij een akte en eventuele andere personen niet in
persoon bij de notaris kunnen verschijnen en voor het verlijden van de
akte een onderhandse volmacht niet volstaat, kan de notaris, in afwijking
van artikel 102 van Boek 4 van het Burgerlijk Wetboek, voor de toepassing
van artikel 43, vierde lid, van de Wet op het notarisambt, de akte verlijden
met gebruikmaking van tweezijdige audiovisuele communicatiemiddelen.
Hiervan maakt de notaris melding in de akte.
2. Een audiovisueel communicatiemiddel als bedoeld in het eerste lid
voldoet aan de eis dat het de notaris in staat stelt de identiteit van partijen
bij de akte of door hen gevolmachtigde personen en eventueel andere
personen vast te stellen, en dat deze personen via dat communicatiemiddel direct met de notaris kunnen communiceren.
Paragraaf 6 Tijdelijke voorziening ten aanzien van strafzaken
Artikel 27 (horen of verhoren per telefoon)
1. In aanvulling op artikel 78a van het Wetboek van Strafrecht en artikel
131a van het Wetboek van Strafvordering kan, indien dit noodzakelijk is in
verband met de uitbraak van COVID-19, voor het horen, verhoren of
ondervragen van personen in plaats van videoconferentie waarbij een
directe beeld- en geluidsverbinding tot stand komt, gebruik worden
gemaakt van een ander tweezijdig elektronisch communicatiemiddel.
2. Tenzij sprake is van uiterste noodzaak, is het eerste lid niet van
toepassing:
a. ten aanzien van de verdachte die wordt voorgeleid voor de rechtercommissaris in verband met de inbewaringstelling;
b. ten aanzien van de verdachte die wordt gehoord bij de behandeling
van een vordering van het openbaar ministerie tot gevangenhouding of
gevangenneming of tot de verlenging daarvan.
3. In geval in verband met de uitbraak van COVID-19 gebruik wordt
gemaakt van een tweezijdig elektronisch communicatiemiddel blijft
hoofdstuk II van het Besluit videoconferentie buiten toepassing.
Artikel 28 (mondelinge behandeling in strafzaken)
1. Indien in strafzaken het houden van een fysieke zitting in verband met
de uitbraak van COVID-19 niet mogelijk is, kan de mondelinge behandeling plaatsvinden door middel van een tweezijdig elektronisch
communicatiemiddel.
2. Het eerste lid is niet van toepassing op een zitting indien het betreft:
a. de behandeling van een vordering van het openbaar ministerie tot
gevangenhouding of gevangenneming of tot de verlenging daarvan; of
b. de inhoudelijke behandeling van de strafzaak ter terechtzitting.

Paragraaf 7 Tijdelijke voorziening inzake tenuitvoerlegging taakstraffen
Artikel 29 (verlenging termijn tenuitvoerlegging taakstraffen)
1. Onze Minister voor Rechtsbescherming kan de termijnen bepaald in
artikel 6:3:1, eerste lid, en artikel 6:3:8 van het Wetboek van Strafvordering
verlengen met een periode van ten hoogste twaalf maanden.
2. Onze Minister voor Rechtsbescherming stelt de betrokkene zo
spoedig mogelijk op de hoogte van een beslissing tot verlenging van de
termijn.
Paragraaf 8 Tijdelijke voorziening herstel verzuim in hoger beroep in
vreemdelingenzaken
Artikel 30 (herstel verzuim in hoger beroep in vreemdelingenzaken)
1. Alvorens de Afdeling bestuursrechtspraak van de Raad van State
overgaat tot het niet-ontvankelijk verklaren van het hoger beroep op
grond van artikel 85, derde lid, van de Vreemdelingenwet 2000, stelt zij de
indiener in de gelegenheid het verzuim te herstellen binnen een door haar
te stellen termijn, indien niet is voldaan aan artikel 85, eerste lid of tweede
lid, van de Vreemdelingenwet 2000.
2. Het eerste lid is niet van toepassing indien het hoger beroep is
ingesteld door Onze Minister van Justitie en Veiligheid.
Paragraaf 9 Tijdelijke voorziening elektronische vergaderingen beroepsorganisaties
Artikel 31 (Tijdelijke voorziening ledenvergadering Nederlandse
beroepsorganisatie van accountants)
1. Het bestuur van de Nederlandse beroepsorganisatie van accountants
kan bepalen dat leden geen toegang hebben tot de ledenvergadering,
bedoeld in paragraaf 2.2 van de Wet op het accountantsberoep. In dat
geval draagt het bestuur er zorg voor dat de leden door middel van een
tweezijdig elektronisch communicatiemiddel aan de opgeroepen
ledenvergadering kunnen deelnemen, daarin het woord kunnen voeren en
het stemrecht kunnen uitoefenen. Daartoe is vereist dat de leden via het
elektronisch communicatiemiddel kunnen worden geïdentificeerd.
2. In een geval als bedoeld in het eerste lid:
a. wordt in artikel 7, tweede lid, van de Wet op het accountantsberoep
voor «aanwezige leden» gelezen «aan de vergadering deelnemende
leden» en wordt in artikel 7, derde lid, van de Wet op het accountantsberoep voor «een besloten vergadering bijwonen» gelezen «aan een
besloten vergadering deelnemen»;
b. wordt in artikel 9, eerste lid, van de Wet op het accountantsberoep
voor «de ter vergadering aanwezige of vertegenwoordigde stemgerechtigden» gelezen «de aan de vergadering deelnemende of in de vergadering vertegenwoordigde stemgerechtigden»;
c. kan de volmachtverlening, bedoeld in artikel 10, tweede lid, van de
Wet op het accountantsberoep, plaatsvinden op elektronische wijze.
Artikel 32 (Tijdelijke voorziening vergaderingen Nederlandse orde
van advocaten en orde van advocaten in de arrondissementen)
De voorzitter van het college van afgevaardigden, bedoeld in artikel 19
van de Advocatenwet, of de voorzitter van de jaarlijkse vergadering van
de orde van advocaten, bedoeld in artikel 22 van de Advocatenwet, kan
bepalen dat leden en anderen geen toegang hebben tot vergaderingen van het college van afgevaardigden of de jaarlijkse vergadering van de
orde van advocaten. In dat geval draagt de voorzitter er zorg voor dat de
leden van het college van afgevaardigden dan wel de leden van de
jaarlijkse vergadering van de orde van advocaten door middel van een
tweezijdig elektronisch communicatiemiddel aan de opgeroepen
vergadering kunnen deelnemen, daarin het woord kunnen voeren en het
stemrecht kunnen uitoefenen. Daartoe is vereist dat de leden via het
elektronisch communicatiemiddel kunnen worden geïdentificeerd.
Paragraaf 10 Tijdelijke voorzieningen afname celmateriaal
Artikel 33 (Wetboek van Strafvordering)
In aanvulling op artikel 151e, derde lid, van het Wetboek van Strafvordering kan een onderzoek als daar bedoeld ook plaatsvinden door afname
van slijmvlies of sputum.
Paragraaf 11 Tijdelijke voorziening bestuursdwang Wet veiligheidsregio’s
Artikel 34 (Wet veiligheidsregio’s)
Indien de voorzitter van een veiligheidsregio op grond van artikel 39,
eerste lid, van de Wet veiligheidsregio’s toepassing heeft gegeven aan de
onder b van dat artikellid genoemde artikelen uit de Gemeentewet, is hij
tevens bevoegd toepassing te geven aan artikel 125 van de Gemeentewet
voor zover de last dient tot handhaving van regels die hij in verband met
die toepassing uitvoert.
Paragraaf 12 Slotbepalingen
Artikel 35 (inwerkingtreding en verval)
1. Deze wet treedt in werking op een bij koninklijk besluit te bepalen
tijdstip dat voor de verschillende paragrafen, artikelen of onderdelen
daarvan verschillend kan worden vastgesteld,
2. In het koninklijk besluit kan worden bepaald dat paragrafen, artikelen
of onderdelen van deze wet, met uitzondering van de paragrafen 1, 6, 10
en 11 alsmede de artikelen 15 en 22, terugwerken tot en met 16 maart
2020.
3. Deze wet vervalt op 1 september 2020. Het tijdstip waarop deze wet
vervalt kan bij koninklijk besluit worden bepaald op een ander tijdstip, met
dien verstande dat dit tijdstip steeds ten hoogste twee maanden na het
tijdstip ligt waarop de wet zou vervallen.
4. De voordracht voor een krachtens het derde lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
5. Bij koninklijk besluit kan voor de verschillende paragrafen, artikelen of
onderdelen van deze wet een tijdstip worden aangewezen waarop deze
paragrafen, artikelen of onderdelen vervallen, dat ligt vóór het tijdstip
bedoeld in het derde lid.
6. In afwijking van het derde lid:
a. vervallen de artikelen 15 en 22 op 1 september 2023;
b. vervalt artikel 33 op 1 september 2020, tenzij voor die datum een
voorstel van wet bij de Tweede Kamer is ingediend tot regeling van het
onderwerp van dat artikel;
c. vervalt artikel 34 op 1 september 2020, tenzij voor die datum een
voorstel van wet bij de Tweede Kamer is ingediend tot regeling van het
onderwerp van dat artikel.
7. Indien een voorstel van wet als bedoeld in het zesde lid, onderdeel b
of c, wordt ingetrokken of indien een van de Kamers van de StatenGeneraal tot het niet-aannemen van het voorstel van wet besluit, vervalt
artikel 33, onderscheidenlijk artikel 34.
Artikel 36 (citeertitel)
Deze wet wordt aangehaald als: Tijdelijke wet COVID-19 Justitie en
Veiligheid.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 22 april 2020
Willem-Alexander
De Minister voor Rechtsbescherming,
S. Dekker
De Minister van Justitie en Veiligheid,
F.B.J. Grapperhaus
De Staatssecretaris van Justitie en Veiligheid,
A. Broekers-Knol
Uitgegeven de vierentwintigste april 2020
De Minister van Justitie en Veiligheid,
F.B.J. Grapperhaus