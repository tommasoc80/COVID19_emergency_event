LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL KORONAVIRUSO (COVID-19) PLITIMO VALDYMO PRIEMONIŲ LIETUVOS RESPUBLIKOJE

2020 m. vasario 28 d. Nr.  V-245 
Vilnius


Vadovaudamasis Lietuvos Respublikos civilinės saugos įstatymo 8 straipsniu, 15 straipsnio 2 dalies 4 punktu, 27 ir 28 straipsniais, Lietuvos Respublikos žmonių užkrečiamųjų ligų profilaktikos ir kontrolės įstatymo 8 straipsnio 8 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas ir siekdamas užkirsti kelią tolimesniam koronaviruso (COVID-19) plitimui, n u s p r e n d ž i u:
1. Pavesti Nacionaliniam visuomenės sveikatos centrui prie Sveikatos apsaugos ministerijos (toliau – NVSC) vykdyti Lietuvos Respublikos sienos sustiprintą medicininę – karantininę kontrolę oro ir jūrų uostuose, esant tiesioginiams skrydžiams ar reisams iš koronaviruso (COVID-19) paveiktų teritorijų, bei esant poreikiui pasitelkti Lietuvos kariuomenę, nevyriausybines organizacijas bei kitas įmones, įstaigas, organizacijas.
2. Pavesti NVSC organizuoti pasitelkiamų asmenų apmokymą ir jiems vadovauti vykdant 1 punkte nurodytą pavedimą.
3. Pavesti Krašto apsaugos ministerijai ir Lietuvos kariuomenei aprūpinti karius, pasitelkiamus vykdant medicininę – karantininę kontrolę, NVSC nurodytomis asmeninėmis apsaugos priemonėmis.
4. Pavesti Susisiekimo ministerijai įpareigoti ūkio subjektus, aptarnaujančius oro ir jūrų transportą, užtikrinti atvykstančių iš koronaviruso (COVID-19) paveiktų teritorijų keleivių įlaipinimo/registracijos kortelių surinkimą ir jų pateikimą NVSC.
5. Pavesti Valstybės sienos apsaugos tarnybai prie Lietuvos Respublikos vidaus reikalų ministerijos vykdyti asmenų, atvykstančių iš koronaviruso (COVID-19) paveiktų teritorijų sausumos transportu, duomenų surinkimą bei jų pateikimą NVSC.
6. Rekomenduoti Šiaulių miesto savivaldybės administracijai ir ūkio subjektams atšaukti suplanuotus ir neorganizuoti naujų masinių renginių Šiaulių miesto savivaldybės teritorijoje iki 2020 m. kovo 2 d. įskaitytinai.
7. Įpareigoti Šiaulių miesto savivaldybės administraciją taikyti 2019–2023 metų sezoninio gripo ir ūminių viršutinių kvėpavimo takų infekcijų epidemiologinės priežiūros, profilaktikos ir kontrolės priemonių plane numatytas priemones.
8. Įpareigoti visas Lietuvos savivaldybių administracijas:
8.1. paskirti asmens sveikatos priežiūros įstaigą, kuri NVSC nurodymu organizuos asmenų, kuriems įtariamas koronavirusas (COVID-19), mėginių paėmimą ir jų pristatymą laboratorijoms (visą parą);
8.2. savivaldybėse, kuriose buvo nustatyti koronaviruso (COVID-19) atvejai, organizuoti pagal poreikį namuose izoliuotiems (karantinuotuotiems) asmenims visą reikiamą socialinę pagalbą ir aprūpinimą maistu bei kitomis būtiniausiomis priemonėmis.



Sveikatos apsaugos ministras– valstybės lygio
ekstremaliosios situacijos valstybės operacijų vadovas 		                        Aurelijus Veryga
