Regeling van de Minister van Infrastructuur en Waterstaat, van 30 maart 2021, nr. IENW/BSK-2021/72735, tot wijziging van de Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2024 (extra subsidie drinkwater Saba 2021 in verband met COVID-19 en latere verantwoordingsdatum)
De Minister van Infrastructuur en Waterstaat,

Gelet op artikel 4 in samenhang met de artikelen 3, eerste lid, en 5 van de Kaderwet subsidies I en M en de artikelen 2, eerste lid, en 4 van het Kaderbesluit subsidies I en M;

BESLUIT:

ARTIKEL I
De Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2024 wordt als volgt gewijzigd:

A

Artikel 3 wordt als volgt gewijzigd:

In het eerste lid wordt de tabel ‘Budget subsidie drink- en afvalwater Caribisch NL (bedragen x € 1.000)’ als volgt gewijzigd:

1. In rij ‘s. Extra subsidie op drinkwater Saba i.v.m. COVID-19’ wordt in de kolom behorend bij 2021 ‘75’ vervangen door ‘168’.

2. In de rij ‘Totaal’ wordt in de kolom onder 2021 ‘10.538’ vervangen door ‘10.631’.

B

In artikel 7, eerste lid, wordt ‘uiterlijk 1 mei’ vervangen door ‘uiterlijk 1 september’.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2021.

Deze regeling zal met de toelichting in de Staatscourant worden geplaatst.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING1. Inleiding
De Regeling tot wijziging van de Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2024 (extra subsidie drinkwater Saba 2021 in verband met COVID-19 en latere verantwoordingsdatum) omvat de volgende wijzigingen:

a.verhoging van het voor 2021 beschikbare bedrag voor extra subsidie op drinkwater op Saba in verband met COVID-19. Dit betreft de tabel in artikel 3, eerste lid, rij s (artikel I, onderdeel A);

b.wijziging van de uiterste datum voor indiening van een aanvraag tot subsidievaststelling (van 1 mei naar 1 september) (artikel I, onderdeel B).

2. Wijziging subsidie drinkwater Saba 2021
Reden voor de wijziging van het subsidiebedrag is een noodzakelijk geachte correctie, waardoor het voor 2021 aan Saba toegekende bedrag van € 75.000 (extra subsidie in verband met COVID-19) wordt verhoogd tot € 168.000 (verhoging met € 93.000).

Het Kabinet heeft in het kader van het ‘Steun- en herstelpakket’ van 28 augustus 20201 besloten om de corona-subsidie voor drinkwater in Caribisch Nederland te verlengen in 2021, om de economische effecten van COVID-19 te verzachten. Daarmee loopt de corona-subsidie voor drinkwater van mei 2020 tot en met december 2021.

Op Sint Eustatius en Bonaire wordt de corona-subsidie gebruikt om het tarief dat inwoners betalen voor de distributie van hun drinkwater via het drinkwaternet (het vastrecht) tijdelijk naar 0 te verlagen. Normaal gesproken wordt het vastrecht al door de Minister van Infrastructuur en Waterstaat gesubsidieerd, maar de corona-subsidie maakt het mogelijk dit tijdelijk verder naar 0 te verlagen.

Anders dan op Bonaire en Sint Eustatius is op Saba geen drinkwaternet aanwezig. Daar wordt water dat gezuiverd is middels ‘reverse osmosis’ per truck vervoerd over het eiland. Saba krijgt jaarlijks € 93.000 subsidie van de Minister van Infrastructuur en Waterstaat voor de transportkosten van dat water. In de eerste helft van 2021 wordt een drinkwaterbottelfabriek opgeleverd waardoor er gebotteld drinkwater beschikbaar is. Vanwege deze drinkwatersituatie op Saba is de corona-subsidie aanvraag voor 2020 gebaseerd op het vergroten van de wateropslagcapaciteit en de aanvraag voor 2021 op het tijdelijk verlagen van de prijs van gebotteld drinkwater. Het vergroten van de wateropslagcapaciteit is net als de corona-subsidie incidenteel en de kosten zouden anders doorberekend zijn aan de inwoners. Daarmee heeft de corona-subsidie dus bijgedragen aan het doel van het verzachten van de economische effecten van COVID-19. Voor 2021 gebruikt Saba de subsidie om de prijs van gebotteld water tijdelijk te verlagen.

Het bedrag dat Saba hiervoor had aangevraagd was $ 200.000 (ongeveer € 170.000). Hiervan is in 2020 € 75.000 toegekend. In eerste instantie heeft de Minister van Infrastructuur en Waterstaat de jaarlijks beschikbare subsidie voor Saba (€ 93.000 voor transportkosten) op het aangevraagde bedrag in mindering gebracht bij de besluitvorming in augustus 2020 over corona-subsidies. Dit is ook gebeurd voor Bonaire en Sint Eustatius. Voor die eilanden was dit logisch, aangezien het om extra subsidie voor hetzelfde doeleinde ging (namelijk het verlagen van het vastrecht).

Na de bekendmaking van de gehonoreerde corona-subsidiebedragen is er van de zijde van Saba op gewezen dat voor dit voor Saba niet terecht is omdat de reguliere subsidie van 2021 en de corona-subsidie van 2021 andere doeleinden dienen, namelijk het vervoeren van het water dat gezuiverd is middels reverse osmosis, respectievelijk het tijdelijk verlagen van de prijs van gebotteld drinkwater. Met de toegekende corona-subsidie van € 75.000 voor 2021 kan Saba de prijs van gebotteld drinkwater slechts beperkt tijdelijk dit jaar verlagen.

Vanwege het voorgaande is besloten alsnog de volledige corona-subsidie toe te kennen, te weten de benodigde € 93.000. Hierbij is in aanmerking genomen dat de situatie tussen de eilanden aanzienlijk verschilt en dat het logisch is om in dit geval de reguliere subsidie niet van de gevraagde corona-subsidie af te trekken. Dit betreft voortschrijdend inzicht. Daarbij is in aanmerking genomen dat het Kabinet in het kader van het eerdergenoemde ‘Steun- en herstelpakket’ van 28 augustus 2020 besloten heeft tot een subsidie om de economische effecten van COVID-19 in 2021 op de eilanden te verzachten. Het benodigde extra (en oorspronkelijk aangevraagde) bedrag is een relatief laag bedrag (zeker ten opzichte van de subsidie die Bonaire en Sint Eustatius regulier en als compensatie voor corona ontvangen) dat desalniettemin wel van meerwaarde voor het eiland is.

3. Wijziging verantwoordingstermijn
Reden voor wijziging van de uiterste datum voor indiening van de aanvraag tot subsidievaststelling is dat 1 mei veelal niet haalbaar blijkt voor de subsidieontvanger. In de praktijk blijkt dat de eilanden vaak pas in het najaar de aanvraag tot vaststelling met de verantwoording kunnen indienen, mede in verband met de daarvoor noodzakelijke voorafgaande goedkeuring van het jaarverslag door een accountant.

4. Gevolgen
Deze wijziging strekt tot verhoging van het bedrag van de subsidie voor 2021 voor Saba en tot wijziging van de verantwoordingstermijn en heeft geen gevolgen voor de regeldruk of administratieve lasten noch voor de handhaafbaarheid en uitvoerbaarheid van de regelgeving, zodat van toetsing op deze aspecten is afgezien. Ook is afgezien van internetconsultatie omdat er geen veranderingen van rechten en verplichtingen, administratieve lasten en uitvoeringslasten zijn en vanwege het spoedeisend karakter (de extra subsidie is reeds dit jaar benodigd). Met het openbaar lichaam Saba heeft overleg plaatsgevonden.

5. Inwerkingtreding
De regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2021. Hiermee wordt afgeweken van de in artikel 4.17, tweede lid, van de Aanwijzingen voor de regelgeving voor ministeriële regelingen genoemde vaste verandermomenten en van de ingevolge het vierde lid van dat artikel in dit geval geldende minimuminvoeringstermijn van twee maanden. Dit is vereist met het oog op het openbare belang van het betaalbaar en toegankelijk houden van de drinkwatervoorziening in Caribisch Nederland (Saba). Voor terugwerkende kracht is gekozen omdat de extra subsidie voor 2021 geldt.

De Minister van Infrastructuur en Waterstaat,
C. van Nieuwenhuizen Wijbenga

1
Kamerstukken II 2019/2020, 35 420 nr. 105.