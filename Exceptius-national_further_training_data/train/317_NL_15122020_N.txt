Regeling van de Minister van Infrastructuur en Waterstaat, van 15 december 2020, nr. IENW/BSK-2020/244005, tot wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport

Gelet op artikel 24, van de Luchtvaartwet BES;

BESLUIT:

ARTIKEL I
De Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt, wordt als volgt gewijzigd.

In artikel 3 wordt 'geldt tot 15 december 2020, 18:00 uur plaatselijke tijd' vervangen door 'geldt tot 15 januari 2021, 18:00 uur plaatselijke tijd'.

ARTIKEL II
Deze regeling treedt in werking met ingang van 15 december 2020, 18:00 uur plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt.

Met de wijziging is het vliegverbod voor passagiersvluchten vanuit diverse landen met luchthavens op Bonaire, Sint-Eustatius en Saba als bestemming, dat tot 15 december 2020 18:00 plaatselijke tijd gold, verlengd. De bijzondere kwetsbaarheid van Caribisch Nederland, met name vanwege de beperkte beschikbaarheid van adequate gezondheidszorg, is hierbij van belang. Op basis van de informatie van het RIVM en overleg met de openbare lichamen worden op verzoek van de Minister van Volksgezondheid, Welzijn en Sport de ingestelde vliegverboden naar Bonaire, Sint-Eustatius en Saba verlengd met een maand, tot 15 januari 2021 18:00 plaatselijke tijd. Het RIVM heeft aangegeven dat de vliegverboden tot het in werking treden van een alternatief instrument onverminderd van belang zijn om de import van het Coronavirus naar Bonaire, Sint Eustatius en Saba te beperken. In overleg met de eilanden wordt gewerkt aan een alternatief instrument dat de vliegverboden zal opvolgen. Dit alternatief zal naar verwachting in werking kunnen treden op 15 januari 2021.

De wijziging treedt op 15 december 2020, 18:00 plaatselijke tijd in werking en wordt gepubliceerd in de Staatscourant. Verder wordt de wijziging aan luchtvarenden bekendgemaakt door middel van een Notice to Airmen (NOTAM). Een NOTAM is een bericht aan luchtvarenden gedistribueerd via een communicatienetwerk voor luchtverkeersdiensten met inlichtingen over de instelling, toestand of verandering van enige luchtvaartfaciliteit, -dienstverlening, -procedure of -gevaar, waarvan het noodzakelijk is dat personen die betrokken zijn bij de vluchtvoorbereiding en -uitvoering daarvan tijdig kennis nemen.

De Minister van Infrastructuur en Waterstaat,
C. van Nieuwenhuizen Wijbenga