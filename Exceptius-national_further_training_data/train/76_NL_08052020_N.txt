Geachte voorzitter,

Gehoord hebbende het advies van het Outbreak Management Team en het Bestuurlijk Afstemmingsoverleg van 4 mei 2020 en na overleg in de Ministeriële Commissie Crisisbeheersing van 6 mei 2020, maak ik aanpassingen in de opdracht voor bestrijding van de uitbraak van COVID-19 die ik u op 24 april 2020 op basis van artikel 7 van de Wet publieke gezondheid heb verstrekt.

Op 24 april heb ik u opdracht gegeven uw bevoegdheden op het terrein van publieke gezondheid en openbare orde en veiligheid in te zetten om verschillende maatregelen te nemen die nodig zijn voor de bestrijding van COVID-19. Ik geef u nu opdracht enkele maatregelen met ingang van 11 mei 2020 aan te passen. Voor het overige wordt de aanwijzing van 24 april 2020 verlengd.

In de week van 20 mei besluit het kabinet opnieuw over het verlengen en/of aanpassen van maatregelen.

Buiten sporten en bewegen
Ik geef u opdracht een uitzondering toe te voegen aan het eerdere verbod op samenkomsten;
- Buiten sporten en bewegen voor personen van 19 jaar en ouder is toegestaan, onder andere in teamverband. Voor deze leeftijdsgroep geldt, net als bij de leeftijdsgroepen tot 19 jaar, dat zij geen wedstrijden mogen organiseren, niet aan wedstrijden mogen deelnemen en rondom het sporten en bewegen geen gebruik mogen maken van gemeenschappelijke was- en douchevoorzieningen. Uiteraard moeten betrokkenen te allen tijde 1,5 meter afstand houden tot de dichtstbijzijnde persoon.

De eerdere uitzonderingen voor georganiseerd buiten sporten en bewegen voor kinderen tot en met 18 jaar omvatten overigens mede, onder dezelfde voorwaarden (georganiseerd, buiten, 13 tot en met 18 jaar afstand houden), activiteiten van scouting-, cultuur-, kunst-, en andere jeugdverenigingen. 

Bibliotheken, pretparken en dierentuinen
Verder geef ik u opdracht om de mogelijkheid om winkels en markten uit te zonderen van het verbod op samenkomsten, uit te breiden met bibliotheken, pretparken en dierentuinen, mits bezoekers en werknemers te allen tijde 1,5 meter afstand houden tot de dichtstbijzijnde persoon. De beheerders van deze locaties zijn
ervoor verantwoordelijk plannen te maken waarmee ze er onder andere voor zorgen dat de 1,5 meter afstand bewaard blijft en de belasting voor het mobiliteitssysteem en in het bijzonder het openbaar vervoer acceptabel blijft. De algemene bepalingen voor de sluiting van eet- en drinkgelegenheden en terrassen blijven tot nader order van kracht op deze locaties. De sluiting van sanitaire voorzieningen geldt in deze locaties alleen voor gemeenschappelijke was- en douchegelegenheden. Toiletten kunnen wel gebruikt worden.

In de opvolging van deze opdracht heeft u de mogelijkheid om deze locaties te sluiten of gesloten te houden indien u van oordeel bent dat de maatregel om 1,5 meter afstand te houden (naar verwachting) niet goed wordt nageleefd of niet goed na te leven is of dat u problemen verwacht dan wel constateert met het gebruik van het mobiliteitssysteem en in het bijzonder het openbaar vervoer.

Zwemgelegenheden en sportclubs
Alle zwemgelegenheden kunnen vanaf 11 mei opengesteld worden. Dit betekent dat het vanaf 11 mei ook mogelijk wordt om in overdekte zwemgelegenheden te sporten en bewegen. De beheerders van de zwemgelegenheden zijn ervoor verantwoordelijk dat de maatregel om 1,5 meter afstand te houden goed wordt nageleefd in en om de zwemgelegenheden. Voor zwemgelegenheden geldt dat gemeenschappelijke was- en douchegelegenheden niet gebruikt kunnen worden. Toiletten kunnen wel gebruikt worden.

Ik geef u de opdracht om de sluiting van zwemgelegenheden te beëindigen, maar wel de mogelijkheid te houden om deze locaties te sluiten of gesloten te houden indien u van oordeel bent dat de maatregel om 1,5 meter afstand te houden niet goed wordt nageleefd.

Verder geef ik u opdracht om een uitzondering te maken op de sluiting van inrichtingen voor sporten en bewegen voor zover dat nodig is om buiten sporten voor personen van 19 jaar en ouder mogelijk te maken.

Contactberoepen
Met ingang van 11 mei is de uitoefening van contactberoepen weer toegestaan. Het verbod op het uitoefenen van het contactberoep geldt nog wel voor sekswerkers, zij mogen hun beroep nog niet uitoefenen. Het toestaan van de uitoefening van contactberoepen betekent dat ook de inrichtingen waar de op de uiterlijke verzorging gerichte contactberoepen worden uitgeoefend weer volledig opengesteld en benut kunnen worden.

De beoefenaren van contactberoepen en de beheerders van inrichtingen waar contactberoepen worden uitgeoefend zijn verantwoordelijk voor het regelen en organiseren van de maatregelen die nodig zijn om het werk op een zorgvuldige manier te doen. Ik geef u opdracht om wel de mogelijkheid te houden op te treden wanneer er bij de uitoefening van contactberoepen, ondanks nadrukkelijke inspanningen van de beoefenaren en beheerders, geen 1,5 meter afstand wordt gehouden tussen klanten en/of bezoekers onderling. 

Als u problemen ervaart bij de uitvoering van deze opdrachten, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

Hoogachtend,
Mede namens de minister van Justitie en Veiligheid,
de minister van Volksgezondheid,
Welzijn en Sport,

Hugo de Jonge


