BEK nr 627 af 15/05/2020
Bekendtgørelse om lukning og gradvis, kontrolleret genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (COVID-19)

I medfør af § 22 i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020, og efter forhandling med børne- og undervisningsministeren, kulturministeren og uddannelses- og forskningsministeren, fastsættes:

Kapitel 1

Lukning af dagtilbud, skoler, institutioner m.v. på Børne- og Undervisningsministeriets område

§ 1. Private og offentlige dagtilbud, skoler, uddannelsesinstitutioner og obligatoriske tilbud samt andre institutioner og pasningsordninger på Børne- og Undervisningsministeriets område skal holde lukket.

Stk. 2. En lukning efter stk. 1 indebærer, at dagtilbud, skoler, institutioner m.v. ikke må modtage børn og unge samt elever, kursister og deltagere, jf. dog §§ 2, 6 og 7.

§ 2. En lukning efter § 1 omfatter ikke:

1) Børn og unge, hvis dette er begrundet i barnets eller den unges helt særlige sociale, pædagogiske eller behandlingsmæssige behov, herunder begrundet i forholdene i hjemmet.

2) Børn, der modtager sprogstimulering og obligatorisk læringstilbud efter dagtilbudsloven, samt de børn, der er omfattet af krav om sprogprøver, jf. folkeskoleloven § 11 a, hvis det vurderes, at barnet har særlige behov, der nødvendiggør, at barnet stadig modtager tilbuddet.

3) Børn, unge og andre elever indskrevet på kostskoler, skolehjem og lignende, hvis forældre har bopæl i Grønland, på Færøerne eller i udlandet, eller hvis forholdene i hjemmet skønnes at nødvendiggøre, at barnet eller den unge ikke hjemsendes, eller hvis den pågældende ikke har et reelt alternativ til at opholde sig på kostskole m.v.

4) Unge, der deltager i Træningsskolens Arbejdsmarkedsuddannelser (TAMU).

5) Børn og unge, der skal deltage i prøver og eksamener i begrænset omfang.

Stk. 2. Den myndighed, bestyrelse eller person, der har ansvar for dagtilbuddet, skolen, institutionen m.v. træffer beslutning om, hvorvidt betingelserne i stk. 1 er opfyldte. Det sker under fornøden hensyntagen til nødvendigheden af at forebygge eller inddæmme udbredelse af Coronavirussygdom (COVID-19), og skal nøje efterleve Styrelsen for Patientsikkerheds konkrete anvisninger herom. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), begrænse eller ophæve den ansvarlige myndigheds, bestyrelses eller persons beslutning med den virkning, at undtagelsen fra lukning straks begrænses eller bortfalder.

Lukning af uddannelsesinstitutioner på Uddannelses- og Forskningsministeriets område

§ 3. Uddannelsesinstitutioner på Uddannelses- og Forskningsministeriets område skal holde lukket.

Stk. 2. En lukning efter stk. 1 indebærer, at uddannelsesinstitutionerne ikke må modtage elever og studerende, jf. dog stk. 3 og § 10.

Stk. 3. Uddannelsesinstitutionens ledelse kan beslutte, at visse aktiviteter skal gennemføres, selvom dette indebærer, at uddannelsesinstitutionen modtager elever og studerende, hvis væsentlige hensyn taler herfor. Beslutning træffes under fornøden hensyntagen til den samfundsmæssige nødvendighed af at forebygge eller inddæmme udbredelse af Coronavirussygdom (COVID-19), jf. dog stk. 4.

Stk. 4. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), fastsætte krav til aktiviteter efter stk. 3 og beslutte, at aktiviteter efter stk. 3 ikke kan gennemføres.

Lukning af uddannelsesinstitutioner på Kulturministeriets område

§ 4. Folkehøjskoler efter lov om folkehøjskoler skal holde lukket.

Stk. 2. En lukning efter stk. 1 indebærer, at folkehøjskoler ikke må modtage elever, jf. dog stk. 3.

Stk. 3. Folkehøjskolens ledelse kan beslutte at holde folkehøjskolen åbent for elever, der ikke har mulighed for at tage hjem, hvis:

1) det er begrundet i særlige forhold i hjemmet,

2) elevens sædvanlige bolig er i udlandet,

3) eleven bor på skolen grundet særlige forhold, eller

4) øvrige væsentlige hensyn taler herfor.

Stk. 4. Beslutning efter stk. 3 træffes under fornøden hensyntagen til den samfundsmæssige nødvendighed af at forebygge eller inddæmme udbredelse af Coronavirussygdom (COVID-19), jf. dog stk. 5.

Stk. 5. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), fastsætte krav til aktiviteter efter stk. 3 og beslutte, at aktiviteter efter stk. 3 ikke kan gennemføres.

§ 5. Uddannelsesinstitutioner omfattet af lov om videregående kunstneriske uddannelsesinstitutioner under Kulturministeriet skal holde lukket.

Stk. 2 En lukning efter stk. 1 indebærer, at uddannelsesinstitutionerne ikke må modtage elever og studerende jf. dog § 11.

Kapitel 2

Gradvis og kontrolleret genåbning af dagtilbud, skoler, institutioner m.v. på Børne- og Undervisningsministeriets område

§ 6. Private og offentlige dagtilbud, skoler, uddannelsesinstitutioner og obligatoriske tilbud samt andre institutioner og pasningsordninger på Børne- og Undervisningsministeriets område, der, jf. § 1, er lukket, genåbnes gradvist og kontrolleret, jf. stk. 2-3, og § 7, når den myndighed, bestyrelse eller person, der har ansvar for dagtilbuddet, skolen, institutionen m.v., ud fra sundhedsmyndighedernes retningslinjer vurderer, at ophold for børn og unge samt elever, kursister og deltagere i det enkelte tilbud er sundhedsmæssigt forsvarligt.

Stk. 2. Genåbningen, jf. stk. 1, gælder fra den 15. april 2020 og omfatter:

1) Alle børn optaget i dagtilbud indtil skolestart, obligatoriske læringstilbud og private pasningsordninger efter dagtilbudsloven, udvidede skolefritidsordninger efter folkeskoleloven og heltidsskolefritidsordninger efter lov om friskoler og private grundskoler.

2) Elever i børnehaveklassen og på 1.-5. klassetrin i grundskolen.

3) Elever på alle klassetrin i specialskoler og specialklasser efter folkeskoleloven, ungdomsskolens heltidsundervisning efter ungdomsskoleloven og andre lignende tilbud.

4) Elever i børnehaveklassen og på 1.-5. klassetrin i grundskolen optaget i skolefritidsordninger, fritidshjem og klubtilbud.

5) Elever i 3. g, 2. hf og ASF-klasser (Autisme Spektrum Forstyrrelser) samt elever på sidste år af et eux-forløb for så vidt angår undervisning i de gymnasiale fag inklusiv indflytning og eventuel optagelse på kostafdeling.

6) Ledige og andre deltagere i arbejdsmarkedsuddannelser med myndighedskrav (certifikat), hvis erhvervelse af certifikatet er påkrævet for at komme i beskæftigelse i et specifikt job.

7) Deltagelse i sundhedsfaglige uddannelser og kurser, der kvalificerer til varetagelse af samfundskritiske funktioner, og som vurderes nødvendige for at opkvalificere medarbejdere til at indgå i det sundhedsfaglige beredskab til håndtering af Coronavirussygdom 2019 (COVID-19).

Stk. 3. Genåbningen, jf. stk. 1, omfatter fra den 20. april 2020 tillige:

1) Elever, som er i det sidste år i hovedforløbet af en erhvervsuddannelse samt uddannelser fastlagt i regler udstedt i medfør af § 1, stk. 4, og § 38 i lov om institutioner for erhvervsrettet uddannelse, jf. lovbekendtgørelse nr. 597 af 16. maj 2019, herunder deltagelse i skolepraktik samt indflytning og eventuelt optagelse på kostafdeling.

2) Deltagere i arbejdsmarkedsuddannelser, der er rettet mod at bidrage og kvalificere til erhvervsmæssig transport af gods eller personer, herunder godstransport, kørsel af bus, varebil, taxi og jernbane.

3) Deltagelse i arbejdsmarkedsuddannelser for ansatte i forsvaret, hvis væsentlige hensyn taler herfor.

§ 7. Genåbning efter § 6, stk. 1, omfatter fra den 18. maj 2020 tillige alle former for undervisning og uddannelse af:

1) Elever på 6.-9. klassetrin i grundskolen, i 10. klasse eller på 10. klassetrin, herunder ungdomsskoler samt efterskoler og frie fagskoler. For efterskoler og frie fagskoler omfattet af lov om efterskoler og frie fagskoler, jf. lovbekendtgørelse nr. 815 af 14. august 2019, gælder dette også ophold på kostafdeling i tilknytning til henholdsvis efterskolen og den frie fagskole.

2) Elever på 6.-9. klassetrin i grundskolen, i 10. klasse eller på 10. klassetrin optaget i skolefritidsordninger, fritidshjem og klubtilbud.

3) Elever i forberedende grunduddannelse, herunder elever på de ophørte uddannelsesformer erhvervsgrunduddannelse, produktionsskoleuddannelse og kombineret ungdomsuddannelse.

4) Elever i ungdomsuddannelse for unge med særlige behov (STU).

5) Personer, som er henvist til undervisning efter lov om specialundervisning for voksne, for hvem undervisning alene kan ske ved fysisk fremmøde.

6) Deltagere i arbejdsmarkedsuddannelser, der er rettet mod at bidrage og kvalificere til professionel erhvervsrengøring.

7) Deltagere, der er i de sidste 6 måneder af uddannelser bestående af fast afgrænsede og partsaftalte forløb af minimum et års varighed med både praktik og udvalgte kurser efter lov om arbejdsmarkedsuddannelser m.v. (AMU-kontraktuddannelser) med henblik på beskæftigelse som betonmager, diamantskærer, maskinfører, murerarbejdsmand, nedriver, stilladsmontør eller vejasfaltør.

8) Deltagere i arbejdsmarkedsuddannelser med myndighedskrav (myndigheds- og branchecertifikat), hvor uddannelsens gennemførelse er en forudsætning for at udøve et bestemt erhverv eller en bestemt jobfunktion.

Stk. 2. Med henblik på deltagelse i praktisk undervisning, herunder undervisning i certifikatfag, og deltagelse i delsvendeprøve omfatter genåbning efter § 6, stk. 1, fra den 18. maj 2020 tillige elever i erhvervsuddannelserne, herunder eux-forløb, og uddannelser fastlagt i regler udstedt i medfør af § 1, stk. 4, og § 38 i lov om institutioner for erhvervsrettet uddannelse, som er i:

1) Grundforløbets 1. del.

2) Grundforløbets 2. del.

3) Grundforløb plus (GF+).

4) Hovedforløb, i det omfang de ikke er omfattet af § 6, stk. 3, nr. 1, herunder skolepraktik.

§ 8. Den myndighed, bestyrelse eller person, der har ansvar for dagtilbuddet, skolen, institutionen m.v., iværksætter og tilrettelægger genåbning efter §§ 6 og 7 under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 2. Den myndighed, bestyrelse eller person, der har ansvar for dagtilbuddet, skolen, institutionen m.v. skal ved tilrettelæggelse af genåbning efter §§ 6 og 7 herudover i fornødent omfang træffe beslutning om, hvordan dagtilbuddet, skolen, institutionen m.v. lever op til sundhedsmyndighedernes retningslinjer.

§ 9. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), begrænse eller ophæve den ansvarlige myndigheds, bestyrelses eller persons beslutninger efter §§ 6-8 med den virkning, at genåbning standses øjeblikkeligt eller begrænses.

Stk. 2. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at genåbning efter §§ 6-8 standses eller begrænses i en nærmere angivet periode.

Gradvis og kontrolleret genåbning af uddannelsesinstitutioner på Uddannelses- og Forskningsministeriets område

§ 10. Uddannelsesinstitutioner på Uddannelses- og Forskningsministeriets område, der er lukket, jf. § 3, genåbnes gradvist og kontrolleret, jf. stk. 2-6. Genåbning sker under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 2. Uddannelsesinstitutionerne genåbner gradvist og kontrolleret fra den 15. april 2020 for studerende, som i sommeren 2020 afslutter en sundhedsfaglig uddannelse, der kvalificerer til varetagelse af samfundskritiske funktioner. Afgrænsningen af de omfattede uddannelser besluttes af uddannelses- og forskningsministeren efter drøftelse med sundhedsmyndighederne og uddannelsesinstitutionen.

Stk. 3. De maritime uddannelsesinstitutioner genåbner gradvist og kontrolleret fra den 20. april 2020 for elever, som på sidste år deltager i de afsluttende maritime dele af HF-Søfart samt de afsluttende emner af den grundlæggende maritime uddannelse (befaren skibsassistent og kystskipper), herunder eventuel optagelse og genindflytning på skolehjem.

Stk. 4. Professionshøjskoler med udbud af hf-uddannelse genåbner gradvist og kontrolleret fra den 27. april 2020 for elever i 2. hf, herunder eventuel optagelse og genindflytning på kostafdeling.

Stk. 5. Forskningslaboratorier på universiteterne og de videregående kunstneriske uddannelsesinstitutioner genåbnes delvist og kontrolleret for forskere og studerende, hvor fysisk tilstedeværelse er afgørende for forskningen. Afgrænsningen af genåbningen besluttes af uddannelses- og forskningsministeren efter drøftelse med sundhedsmyndighederne og uddannelsesinstitutionerne.

Stk. 6. Uddannelsesinstitutionerne genåbner gradvist og kontrolleret fra den 18. maj 2020 for:

1) Afholdelse af undervisning og eksamen m.v., hvor fysisk fremmøde er nødvendig. Uddannelsesinstitutionens ledelse beslutter efter drøftelse med uddannelses- og forskningsministeren, hvilke aktiviteter der kræver fysisk fremmøde.

2) Elever på den grundlæggende maritime uddannelses indledende emner (ubefaren skibsassistent), herunder eventuel optagelse og genindflytning på skolehjem.

3) Elever på erhvervsuddannelser, der udbydes af uddannelsesinstitutioner under Uddannelses- og Forskningsministeriet, med henblik på deltagelse i praktisk undervisning.

Stk. 7. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at en gradvis åbning efter stk. 1-6, standses eller begrænses i en nærmere angivet periode.

Gradvis og kontrolleret genåbning af uddannelsesinstitutioner på Kulturministeriets område

§ 11. De videregående kunstneriske uddannelser på Kulturministeriets område, der er lukket, jf. § 5, genåbnes gradvist og kontrolleret, jf. stk. 2-4. Genåbning sker under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 2. Uddannelsesinstitutionerne åbner gradvist og kontrolleret for de studerende, som i sommeren 2020 afslutter en bachelor, kandidat eller solistafgang. De studerende kan gives adgang til værksteder, tekniske faciliteter, relevante instrumenter, øvefaciliteter m.v. Afgrænsningen af hvilke studerende uddannelsesinstitutionen kan åbne for, besluttes af kulturministeren efter drøftelse med uddannelsesinstitutionerne.

Stk. 3. Uddannelsesinstitutionerne genåbner gradvist og kontrolleret fra den 18. maj 2020 for afholdelse af undervisning og eksamen m.v., hvor fysisk fremmøde er nødvendig. Uddannelsesinstitutionens ledelse beslutter efter drøftelse med kulturministeren, hvilke aktiviteter der kræver fysisk fremmøde.

Stk. 4. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at en gradvis åbning efter stk. 2 og 3 standses eller begrænses i en nærmere angivet periode.

Kapitel 3

Ikrafttræden og forholdet til anden lovgivning

§ 12. Bekendtgørelse om forbud mod større forsamlinger og mod adgang til og restriktioner for lokaler i forbindelse med håndtering af COVID-19 finder ikke anvendelse på dagtilbud, skoler, institutioner m.v., der er omfattet af denne bekendtgørelse.

§ 13. Bekendtgørelsen træder i kraft den 18. maj 2020.

Stk. 2. Bekendtgørelsen ophæves den 8. juni 2020.

Stk. 3. Bekendtgørelse nr. 510 af 24. april 2020 om lukning og gradvis, kontrolleret genåbning af dagtilbud, skoler, institutioner m.v. og om nødpasning i forbindelse med håndtering af Coronavirussygdom 2019 (COVID-19) ophæves.

Sundheds- og Ældreministeriet, den 15. maj 2020

Magnus Heunicke