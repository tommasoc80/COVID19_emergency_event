Besluit van de raad van bestuur van het Fonds Podiumkunsten tot wijziging van de Deelregeling projectsubsidies Fonds Podiumkunsten, de Deelregeling internationaliseringssubsidies Fonds Podiumkunsten, de Deelregeling composities en libretto's Fonds Podiumkunsten, de Deelregeling programmeringssubsidies Fonds Podiumkunsten en de Tijdelijke regeling van het Fonds Podiumkunsten voor live-uitvoeringen tijdens de Covid-19crisis (Balkonscènes)
Het bestuur van het Nederlands Fonds voor Podiumkunsten

Gelet op artikel 10 lid 4 van de Wet op het specifiek cultuurbeleid en artikel 2 van het Algemeen Reglement van het Nederlands Fonds voor Podiumkunsten

Besluit:

ARTIKEL I
De Deelregeling projectsubsidies Fonds Podiumkunsten wordt als volgt gewijzigd:

Aan artikel 2.4 wordt een lid toegevoegd, luidende:

5.In afwijking van artikel 1.7 lid 1 sub b kan het bestuur het subsidie weigeren als reeds eerder voor dezelfde activiteit subsidie is aangevraagd.

ARTIKEL II
De Deelregeling internationaliseringssubsidies Fonds Podiumkunsten wordt als volgt gewijzigd:

Artikel 1.8 sub b, komt te luiden:

b.als reeds eenmaal eerder voor dezelfde activiteit subsidie is aangevraagd;

ARTIKEL III
De Deelregeling composities en libretto's Fonds Podiumkunsten wordt als volgt gewijzigd:

Aan artikel 3.4 wordt een lid toegevoegd, luidende:

3.In afwijking van artikel 1.7 lid sub b kan het bestuur het subsidie weigeren als reeds eerder voor dezelfde activiteit subsidie is aangevraagd.

ARTIKEL IV
De Deelregeling programmeringssubsidies Fonds Podiumkunsten wordt als volgt gewijzigd:

Paragraaf 7 komt te vervallen.

ARTIKEL V
De Tijdelijke regeling van het Fonds Podiumkunsten voor live-uitvoeringen tijdens de Covid-19crisis (Balkonscènes) wordt als volgt gewijzigd:

A

Artikel 6 lid 5 komt te vervallen.

B

Artikel 7 lid 3 komt te luiden:

3. Het subsidie bedraagt nooit meer dan € 7.500.

ARTIKEL VI
De Deelregeling meerjarige activiteitensubsidies Fonds Podiumkunsten 2013–2016 wordt ingetrokken.

ARTIKEL VII
Aanvragen voor het Programmeringssubsidie incidentele concerten popmuziek mogen nog tot en met 31 januari 2021 worden ingediend mits de activiteiten waarvoor wordt aangevraagd, hebben plaatsgevonden in 2020. Aanvragen worden afgehandeld op basis van de regeling zoals die gold op 31 december 2020.

ARTIKEL VIII
1.De artikelen I tot en met IV en de artikelen VI en VII treden met terugwerkende kracht in werking met ingang van 1 januari 2021.

2.Artikel V treedt met terugwerkende kracht in werking op 1 november 2020.

Dit besluit zal in de Staatscourant worden geplaatst.

Het bestuur van het Nederlands Fonds voor Podiumkunsten,
namens deze,
H. Post,
directeur / bestuurder

Vastgesteld in de vergadering van de Raad van Bestuur d.d. 25 november 2020

TOELICHTING OP WIJZIGING VAN DE DEELREGELING PROJECTSUBSIDIES FONDS PODIUMKUNSTEN, DE DEELREGELING INTERNATIONALISERINGSSUBSIDIES FONDS PODIUMKUNSTEN, DE DEELREGELING COMPOSITIES EN LIBRETTO'S FONDS PODIUMKUNSTEN, DE DEELREGELING PROGRAMMERINGSSUBSIDIES FONDS PODIUMKUNSTEN EN DE TIJDELIJKE REGELING VAN HET FONDS PODIUMKUNSTEN VOOR LIVE-UITVOERINGEN TIJDENS DE COVID-19CRISIS (BALKONSCÈNES)Artikelen I, II en III
In deze artikelen wordt geregeld dat het vanaf 1 januari 2021 niet meer mogelijk is om een tweede aanvraag in te dienen voor de productiesubsidie, de internationaliseringssubsidies en het subsidie voor het verlenen van een opdracht compositie en libretto. Deze wijziging komt voort uit de constatering door het Fonds dat de zogenoemde herhaalaanvragen een te groot beslag leggen op de organisatie van het Fonds.

Artikelen IV en VII
Het programmeringssubsidie incidentele concerten popmuziek richt zich op een circuit van niet-professionele podia. Het Fonds constateert dat de kring van aanvragers waarvoor de regeling oorspronkelijk was bedoeld, steeds kleiner is geworden. Tegelijk is het aantal poppodia dat het Fonds met de andere programmeringssubsidies ondersteunt flink gegroeid. Daarbij constateert het Fonds al een aantal jaren dat de aanvragen die worden ingediend overwegend activiteiten betreffen die beperkt bijdragen aan het doel van het subsidie, het creëren van een gezond klimaat voor popmuziek. Het Fonds heeft er om deze redenen voor gekozen de regeling te beëindigen. De middelen blijven beschikbaar voor poppodia. In 2021 worden de middelen daarom toegevoegd aan het budget voor de Podiumstartregeling. In de loop van 2021 wordt een geheel nieuwe Programmeringsregeling uitgewerkt.

Artikel VII betreft het overgangsrecht. Het blijft tot en met 31 januari 2021 mogelijk om aanvragen in te dienen voor het programmeringssubsidie incidentele concerten popmuziek mits de activiteiten, waarvoor wordt aangevraagd, hebben plaatsgevonden in 2020.

Artikel V
Dit artikel ziet op twee wijzigingen van de Tijdelijke regeling van het Fonds Podiumkunsten voor live-uitvoeringen tijdens de Covid-19crisis (Balkonscènes). De eerste wijziging betreft een wijziging van het aantal mogelijkheden voor het indienen van een aanvraag. Aanvankelijk was de gedachte dat deze subsidie slechts een keer zou worden verdeeld. In de praktijk is gebleken dat een grote behoefte bestaat aan deze subsidie. Het Fonds heeft om die reden besloten om het beschikbare budget te vergroten en dat te verdelen via meerdere aanvraagrondes. De tweede wijziging betreft de verhoging van het maximale subsidiebedrag van 5.000 euro naar 7.500 euro.

Artikel VI
Dit artikel heeft betrekking op de intrekking van de Deelregeling meerjarige activiteitensubsidies Fonds Podiumkunsten 2013–2016. De subsidies die zijn verstrekt op grond van deze regeling zijn allemaal vastgesteld.

