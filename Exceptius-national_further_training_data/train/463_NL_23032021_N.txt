Regeling van de Minister van Sociale Zaken en Werkgelegenheid van 15 maart 2021, nr. 2021-0000043168, tot wijziging van de Arbeidsomstandighedenregeling in verband met de derde verlenging van de uitzondering voor certificering asbest in verband met Covid-19
De Minister van Sociale Zaken en Werkgelegenheid,

Gelet op artikel 1.5f, tweede lid, van het Arbeidsomstandighedenbesluit;

Besluit:

ARTIKEL I
Artikel 9.2e van de Arbeidsomstandighedenregeling wordt als volgt gewijzigd:

1. In het eerste lid wordt ‘2 maart 2021, verlengd tot en met 26 april 2021’ vervangen door ‘30 maart 2021, verlengd tot en met 24 mei 2021’.

2. In het derde en vierde lid wordt ‘15 december 2020 tot en met 26 april 2021’ vervangen door ‘15 december 2020 tot en met 24 mei 2021’.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin deze regeling wordt geplaatst en werkt terug tot en met 3 maart 2021.

Deze regeling zal met toelichting in de Staatscourant worden geplaatst.

Den Haag, 15 maart 2021
De Minister van Sociale Zaken en Werkgelegenheid,
W. Koolmees

TOELICHTING
In verband met de derde verlenging van de tweede lockdownperiode bevat deze wijziging van de Arbeidsomstandighedenregeling opnieuw een aanpassing van artikel 9.2e dat is opgenomen inzake de regels die gelden voor certificering van de werkzaamheden in verband met asbest. Het betreft een aanpassing van de regelingswijziging die eerder gepubliceerd is in verband met de tweede lockdown vanaf 15 december 2020 tot en met 19 januari 2021 (Stcrt. 2021, 1006), welke vervolgens verlengd is van 20 januari tot en met 9 februari (Stcrt. 2021, 4475) daarna is verlengd van 10 februari tot en met 2 maart 2021 (Stcrt. 2021, 8741) en daarna is verlengd van 3 maart tot en met 15 maart 2021 en opnieuw is verlengd van 15 maart 2021 tot en met 30 maart 2021. De laatste twee verlengingen zijn in deze regeling verwerkt.

Om die reden wordt met deze wijziging voorzien in een verlenging tot en met 24 mei 2021 van de geldigheidsduur van het certificaat van een deskundig asbestverwijderaar (DAV-1 en DAV-2) en een deskundig toezichthouder asbestverwijdering (DTA), wanneer de geldigheidsduur van zo’n certificaat eindigt in de periode van 15 december 2020 tot en met 24 mei 2021 (Artikel I, onderdeel 1).

De bestaande vrijstelling voor uitvoering van de zogenaamde facefit-tests wordt eveneens opnieuw verlengd, omdat het bij de uitvoering van deze testen niet altijd goed mogelijk blijkt om voldoende voorzorgsmaatregelen tegen overdracht van het SARS-CoV-2 virus te realiseren, en de nieuwe varianten van dit virus nog besmettelijker blijken te zijn dan de oorspronkelijke variant (Artikel I, onderdeel 2). Hiermee wordt het toegestaan dat de facefit-test in een langere periode dan 12 maanden moet zijn afgenomen voorafgaand aan een examen voor een DAV-1, DAV-2 en DTA certificaat. Het voldoen aan deze verplichting werkt ook door in de eisen die gesteld worden aan asbestinventarisatiebedrijven en asbestverwijderingsbedrijven in de artikelen 14, eerste lid, onderdeel b, en 34, eerste lid, onderdeel b, van het certificatieschema voor de Procescertificaten Asbestinventarisatie en Asbestverwijdering, bedoeld in artikel 4.27, onderdelen a en b, van de Arbeidsomstandighedenregeling.

Het Adviescollege toetsing regeldruk (ATR) heeft deze regelingswijziging niet geselecteerd voor een formeel advies, omdat deze geen gevolgen voor de regeldruk heeft.

De Inspectie SZW is eveneens geïnformeerd over deze regelingswijziging.

De Minister van Sociale Zaken en Werkgelegenheid,
W. Koolmees

