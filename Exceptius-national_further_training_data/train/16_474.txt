

Lietuvos Respublikos Vyriausybė

nutarimas
DĖL LIETUVOS RESPUBLIKOS VYRIAUSYBĖS 2020 M. GEGUŽĖS 11 D. NUTARIMO NR. 474 „DĖL EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ PRIEMONĖS „SUBSIDIJOS MIKROĮMONĖMS“ PASKIRSTYMO IR NAUDOJIMO TVARKOS APRAŠO patvirtinimo“ PAKEITIMO

2020 m. liepos 8 d. Nr. 791
Vilnius

Lietuvos Respublikos Vyriausybė  n u t a r i a:
Pakeisti Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ paskirstymo ir naudojimo tvarkos aprašą, patvirtintą Lietuvos Respublikos Vyriausybės 2020 m. gegužės 11 d. nutarimu Nr. 474 „Dėl Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ paskirstymo ir naudojimo tvarkos aprašo patvirtinimo“, ir 15.1 papunktį išdėstyti taip:

„15.1. ar pareiškėjas yra mikroįmonė, ir sąrašo sudarymo pirmą mėnesio dieną pas pareiškėją dirba ne mažiau kaip 1 ir ne daugiau kaip 9 darbuotojai. Sudarant (atnaujinant, papildant) potencialių pareiškėjų sąrašą 2020 m. liepos mėnesį ir vėliau, vertinama, ar 2020 m. liepos 1 d. pas pareiškėją dirbo ne mažiau kaip 1 ir ne daugiau kaip 9 darbuotojai. Vertinant darbuotojų skaičių neįtraukiami darbuotojai, kurie:
15.1.1. yra nėštumo ir gimdymo atostogose;
15.1.2. yra tėvystės atostogose;
15.1.3. yra atostogose vaikui prižiūrėti, kol jam sueis treji metai;
15.1.4. atlieka privalomąją karo arba alternatyviąją krašto apsaugos tarnybą.



Ministras Pirmininkas	Saulius Skvernelis



Ekonomikos ir inovacijų ministras	Rimantas Sinkevičius
