BEK nr 630 af 17/05/2020
Bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19

I medfør af § 1, stk. 2 og 3, § 6, § 6 a, § 12 b og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med erhvervsministeren og justitsministeren fastsættes:

Kapitel 1

Forbud mod større forsamlinger m.v.

§ 1. Det er forbudt at afholde og deltage i indendørs og udendørs arrangementer, begivenheder, aktiviteter eller lignende, hvor der er flere end 10 personer til stede, jf. dog stk. 2 og §§ 3, 12 og 13.

Stk. 2. Stk. 1 gælder ikke i private boliger.

§ 2. Befinder flere end 10 personer sig sammen på et offentligt tilgængeligt sted, uden at forholdet er omfattet af § 1, stk. 1, på en sådan måde, som efter politiets skøn udgør en særlig fare for smitte med covid-19, kan politiet påbyde personerne at forlade stedet, jf. dog §§ 3, 12 og 13.

Stk. 2. Politiets skønsudøvelse efter stk. 1 skal ske under hensyntagen til Sundhedsstyrelsens generelle anbefalinger vedrørende smittefaren fra covid-19.

§ 3. §§ 1 og 2 gælder ikke for begravelser og bisættelser.

Stk. 2. §§ 1 og 2 gælder ikke for folkekirken og trossamfund uden for folkekirken i lokaler, som de råder over.

Stk. 3. §§ 1 og 2 gælder ikke for afholdelse af undervisning, eksamen eller lignende, hvor fysisk fremmøde er nødvendig, og som ikke er undtaget fra bekendtgørelsens anvendelsesområde i medfør af §§ 12 og 13. Vedkommende minister beslutter efter anmodning fra uddannelsesinstitutionens ledelse, hvilke aktiviteter der er omfattet af 1. pkt. Beslutningen offentliggøres på vedkommende ministeriums hjemmeside.

Stk. 4. §§ 1 og 2 gælder ikke for almindelig ophold og færden på en arbejdsplads, som er et naturligt eller nødvendigt led i udførelsen af det pågældende arbejde, herunder ophold og færden, der finder sted i det offentlige rum, eller som indebærer tilstedeværelse af personer fra forskellige virksomheder mv.

§ 4. Politiet har uden retskendelse adgang til lokaler og lokaliteter med henblik på kontrol af overholdelsen af forbuddet i § 1.

Stk. 2. Politiet kan anvende den fornødne magt i overensstemmelse med lov om politiets virksomhed for at sikre, at forbuddet i § 1 overholdes, og at påbud efter § 2 efterkommes.

Kapitel 2

Forbud mod adgang til og restriktioner for lokaler og lokaliteter

§ 5. Offentlige kultur- og fritidsinstitutioner, der ikke er omfattet af § 22, stk. 1, i lov om foranstaltninger mod smitsomme og andre overførbare sygdomme, skal holde lokaler, hvor der foregår kultur- og fritidsaktiviteter, lukket for offentligheden jf. dog stk. 2 og § 12.

Stk. 2. Biblioteker må uanset stk. 1 holde åbent for offentligheden med henblik på udlån og aflevering af bøger og andre materialer, jf. dog § 8.

§ 6. Fysiske og juridiske personer skal holde følgende lokaler og lokaliteter lukket for offentligheden, jf. dog stk. 4, § 12 og § 13:

1) Serveringssteder, hvor der serveres mad, drikkevarer eller tobak til indtagelse på salgsstedet, i tiden fra kl. 24 til kl. 5, jf. dog stk. 2. 1. pkt. omfatter både lokaler og udendørsarealer.

2) Lokaler og udendørsarealer, hvor der drives natklub, diskotek eller lignende. Ved vurderingen af, om 1. pkt. finder anvendelse, skal der bl.a. lægges vægt på, om der kun er få siddepladser, om der er dansegulv, om hovedaktiviteten ikke er salg af mad, og om der i medfør af § 28, stk. 4, i lov om restaurationsvirksomhed og alkoholbevilling m.v. er givet tilladelse til, at stedet kan holde åbent i den almindelige lukketid.

3) Lokaler, hvor der udøves sports- og fritidsaktiviteter, herunder spillehaller, lege- og badelande, svømmehaller, træningscentre, teatre, biografer og spillesteder, jf. dog stk. 3.

Stk. 2. Serveringssteder må uanset stk. 1, nr. 1, holde åbent for offentligheden i tiden fra kl. 24 til kl. 5 med henblik på at sælge mad og drikkevarer, der ikke indtages på salgsstedet (take-away), i det omfang de har tilladelse hertil i medfør af øvrig relevant lovgivning, jf. dog § 8.

Stk. 3. I det omfang, der i lokaler omfattet af stk. 1, nr. 3, udøves nødvendig genoptræning af personer, kan lokalet holdes åbent for disse personer, jf. dog § 8.

Stk. 4. Stk. 1 omfatter ikke offentlige myndigheder. For offentlige myndigheder gælder § 5, stk. 1.

§ 7. Zoologiske haver, akvarier og lignende skal holde deres udendørsarealer lukket for offentligheden. 1. pkt. omfatter ikke zoologiske anlæg, hvor publikum transporterer sig i bil.

Stk. 2. Forlystelsesparker, omrejsende tivolier og lignende skal holde forlystelser og optrædener og lignende lukket for offentligheden.

§ 8. Fysiske og juridiske personer, herunder offentlige myndigheder, som har rådighed over lokaler, hvortil offentligheden har adgang, skal opfylde følgende krav, jf. dog §§ 12 og 13:

1) Der må maksimalt tillades adgang for 1 kunde eller besøgende pr. 4 m2 gulvareal, hvortil der er offentlig adgang. Serveringssteder, hvor der serveres mad, drikkevarer eller tobak til indtagelse på salgsstedet, må dog tillade adgang for 1 kunde eller besøgende pr. 2 m2 gulvareal, medmindre stedet er indrettet til, at gæsterne i al væsentlighed står op under besøget. Er gulvarealet under 4 m2, må der uanset 1. pkt. tillades adgang for 1 kunde eller besøgende. Gulvarealet opgøres væg til væg uanset inventar m.v.

2) Lokalerne skal så vidt muligt indrettes på en sådan måde, at smittefare minimeres, herunder ved at gøre det muligt for kunder og besøgende at holde afstand til hinanden.

3) Der skal i eller ved lokalerne opsættes informationsmateriale om, at personer, der har symptomer på covid-19, bør isolere sig i hjemmet, og om god hygiejne og hensigtsmæssig adfærd i det offentlige rum. Informationsmaterialet nævnt i 1. pkt. offentliggøres af Sundhedsstyrelsen.

4) Det skal sikres, at alle medarbejdere og andre personer, der er tilknyttet lokalerne, overholder Sundhedsstyrelsens anbefalinger om god hygiejne og hensigtsmæssig adfærd. Anbefalingerne nævnt i 1. pkt. offentliggøres af Sundhedsstyrelsen.

5) Der skal så vidt muligt være vand og sæbe eller håndsprit (mindst 70 pct. alkohol) tilgængeligt for kunder og besøgende.

6) Medarbejdere og andre personer, der er tilknyttet lokalerne, skal bruge handsker ved salg og anden udlevering af ikke-emballerede fødevarer, hvis fødevarerne berøres med hænderne.

§ 9. Har en fysisk eller juridisk person efter politiets skøn overtrådt § 8, og er der ikke udsigt til, at den fysiske eller juridiske person fremover vil overholde § 8, kan politiet påbyde den pågældende at holde lokalet lukket for offentligheden i en nærmere bestemt periode.

Kapitel 3

Opholdsforbud

§ 10. Politiet kan nedlægge forbud mod ophold på et bestemt sted, hvortil der er almindelig adgang, jf. dog §§ 12 og 13, hvis det efter politiets skøn er nødvendigt for at forhindre fare for smitte med covid-19 det pågældende sted, og reglerne i kapitel 1 og 2, herunder adgangen efter § 2 til at meddele personer påbud om at forlade stedet, skønnes ikke at være tilstrækkelige til at forhindre smittefaren. Politiet skal ved skønsudøvelsen tage hensyn til Sundhedsstyrelsens generelle anbefalinger vedrørende smittefaren fra covid-19.

Stk. 2. Forbud efter stk. 1 meddeles for en periode på indtil 7 dage. Perioden kan forlænges, hvis betingelserne for nedlæggelse af forbud fortsat er opfyldt.

Stk. 3. Forbud efter stk. 1 omfatter ikke almindelig færden det pågældende sted.

Stk. 4. Politiet skal ved skiltning på det sted, der er omfattet af et forbud efter stk. 1, gøre opmærksom på forbuddet. Forbuddet skal endvidere fremgå af www.politi.dk.

Stk. 5. Politiet kan anvende den fornødne magt i overensstemmelse med lov om politiets virksomhed for at sikre, at forbud efter stk. 1 overholdes.

§ 11. Den, der har rådighed over det sted, der er omfattet af et forbud efter § 10, stk. 1, skal efter anmodning fra politiet bistå med opsætning af skilte som nævnt i § 10, stk. 4.

Kapitel 4

Generelle undtagelser

§ 12. Bekendtgørelsen gælder ikke for Folketinget og domstolene.

Stk. 2. Bekendtgørelsens §§ 1, 2, 5 og 6 og forbud efter § 10, stk. 1, gælder ikke for forsamlinger med et politisk eller andet meningsbefordrende øjemed.

Stk. 3. Bekendtgørelsen gælder ikke for offentlige og private sygehuse og klinikker samt private praksis og forretninger, som autoriserede sundhedspersoner driver eller er ansat i.

Stk. 4. Bekendtgørelsen gælder ikke for professionel idræt uden tilskuere, herunder de to øverste rækker inden for fodbold mænd, den øverste række inden for fodbold damer, den øverste række inden for håndbold mænd, den øverste række inden for håndbold kvinder, den øverste række inden for ishockey mænd, den øverste række inden for badminton, trav- og galopløb på de 9 væddeløbsbaner udøvet af kuske og ryttere med professionel licens samt øvrige professionelle idrætter, hvor hovedparten af udøverne lever af indtægter fra deres idræt. Bekendtgørelsen gælder heller ikke for atleter på højt internationalt niveau, som hovedsageligt lever af indtægter fra deres idræt, eller som er indplaceret i en af Team Danmarks atletkategorier eller figurerer i en OL/PL-bruttogruppe.

§ 13. Bekendtgørelsen gælder ikke for dagtilbud, skoler, institutioner m.v., der er omfattet af bekendtgørelse om lukning og gradvis, kontrolleret genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (COVID-19) eller bekendtgørelse om dagtilbud og nødundervisning m.v. på børne- og undervisningsområdet som led i forebyggelse og afhjælpning i forbindelse med covid-19. Det gælder også for aktiviteter, der finder sted uden for de lokaler eller øvrige lokaliteter, som dagtilbuddet, skolen, institutionen m.v. råder over.

Kapitel 5

Klageadgang m.v.

§ 14. Politiet bemyndiges til at varetage sundheds- og ældreministerens beføjelser efter bekendtgørelsen.

Stk. 2. Politidirektørernes afgørelser efter bekendtgørelsen kan ikke påklages til sundheds- og ældreministeren.

Stk. 3. Politidirektørernes afgørelser efter bekendtgørelsen kan påklages til rigspolitichefen.

Stk. 4. Rigspolitichefens afgørelser i klagesager over afgørelser truffet af politidirektørerne efter bekendtgørelsen kan ikke påklages til justitsministeren.

Kapitel 6

Straffebestemmelser

§ 15. Med bøde straffes:

1) Den, der overtræder § 1, stk. 1, § 5, stk. 1, § 6, stk. 1, § 7 eller § 8.

2) Den, der undlader at efterkomme et påbud efter § 2, stk. 1, eller § 9.

3) Den, der overtræder et forbud efter § 10, stk. 1.

4) Den, der undlader at yde bistand som nævnt i § 11.

Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.

Kapitel 7

Ikrafttræden

§ 16. Bekendtgørelsen træder i kraft den 18. maj 2020.

Stk. 2. Bekendtgørelsen ophæves den 8. juni 2020.

Stk. 3. Bekendtgørelse nr. 445 af 19. april 2020 om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 ophæves.

Sundheds- og Ældreministeriet, den 17. maj 2020

Magnus Heunicke