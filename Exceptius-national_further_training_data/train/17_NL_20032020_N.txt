Geachte voorzitter,

In aanvulling op de eerdere aanwijzingen voor bestrijding van de uitbraak van COVID-19, geef ik u onderstaande opdracht.

Gehoord hebbende het advies van het Outbreak Management Team en het Bestuurlijk Afstemmingsoverleg van 18 maart 2020 en een advies van Verenso (Vereniging van specialisten ouderengeneeskunde) heeft de Ministeriële Commissie Crisisbeheersing van 19 maart 2020, in aanwezigheid van een vertegenwoordiger van de voorzitter veiligheidsregio's, besloten dat vanaf 20 maart 2020 tot en met 6 april 2020 alle verpleeghuizen en kleinschalige woonvormen in de ouderenzorg preventief worden gesloten voor bezoek en voor alle anderen die niet noodzakelijk zijn voor de basiszorg. In de stervensfase of vergelijkbare omstandigheden kan een instelling incidenteel afwijken van deze maatregel. Ook voor structurele vrijwilligers is een uitzondering mogelijk. Ik hou er rekening mee dat deze maatregel na 6 april 2020 verlengd zal worden.

Op basis van artikel 7 van de Wet publieke gezondheid en met inachtneming van artikel 39, eerste lid, van de Wet veiligheidsregio's, geef ik u daarom opdracht om uw bevoegdheden op het terrein van openbare orde en veiligheid in te zetten als verpleeghuizen of kleinschalige woonvormen, ondanks nadrukkelijke inspanningen van hun kant, problemen ervaren met het weigeren van bezoekers of derden die de locatie proberen binnen te komen.

Als u problemen ervaart bij de uitvoering, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

de minister van Volksgezondheid,
Welzijn en Sport,

Hugo de Jonge