Förordning
om ändring i förordningen (2020:195) om vissa 
sjukpenningförmåner med anledning av sjukdomen 
covid-19
Utfärdad den 17 juni 2020
Regeringen föreskriver att 2 och 9 §§ förordningen (2020:195) om vissa 
sjukpenningförmåner med anledning av sjukdomen covid-19 ska ha följande
lydelse.
2 § En försäkrad som har fått ett karensavdrag enligt 6 § andra stycket 
lagen (1991:1047) om sjuklön har rätt att efter ansökan få ersättning för 
avdraget från Försäkringskassan. Sådan ersättning lämnas i form av sjukpenning för en hel dag oavsett om den försäkrade har fått karensavdrag från 
en eller flera arbetsgivare. Ersättningen lämnas med ett belopp om 
804 kronor oavsett karensavdragets storlek. För rätt till ersättning krävs inte 
att den försäkrade har en sjukpenninggrundande inkomst.
Den försäkrades arbetsförmåga ska anses vara nedsatt på grund av 
sjukdom om arbetsgivaren har gjort ett karensavdrag enligt 6 § andra stycket 
lagen om sjuklön.
9 § I stället för vad som anges i 17 § lagen (1991:1047) om sjuklön ska en 
arbetsgivare vars kostnader för sjuklön, inklusive därpå belöpande avgifter 
och skatt, överstiger en viss del av arbetsgivarens totala lönekostnader, 
inklusive därpå belöpande avgifter och skatt, få ersättning för överskjutande 
del av sjuklönekostnaden enligt andra stycket. 
Ersättning för sjuklönekostnaden lämnas, med den begränsning som följer 
av 17 a § lagen om sjuklön, till den del kostnaden överstiger
– 0,35 procent av den totala lönekostnaden om arbetsgivarens lönekostnad uppgår till högst 250 000 kronor per månad,
– 0,63 procent av den totala lönekostnaden om arbetsgivarens lönekostnad överstiger 250 000 kronor men inte 500 000 kronor per månad,
– 0,77 procent av den totala lönekostnaden om arbetsgivarens lönekostnad överstiger 500 000 kronor men inte 1 000 000 kronor per månad,
– 0,86 procent av den totala lönekostnaden om arbetsgivarens lönekostnad överstiger 1 000 000 kronor men inte 1 667 000 kronor per månad, 
och
– 1,07 procent av den totala lönekostnaden om arbetsgivarens lönekostnad överstiger 1 667 000 kronor per månad.
Med avgifter och skatt avses avgifter enligt socialavgiftslagen (2000:980) 
och lagen (1994:1920) om allmän löneavgift samt skatt enligt lagen 
(1990:659) om särskild löneskatt på vissa förvärvsinkomster.
1. Denna förordning träder i kraft den 22 juni 2020.
2. Bestämmelserna i 2 § i den nya lydelsen tillämpas dock på ersättning
för karensavdrag som avser tid från och med den 1 juni 2020.
3. För ersättning för karensavdrag som avser tid före den 1 juni 2020
gäller 2 § i den äldre lydelsen.
4. Bestämmelserna i 9 § i den nya lydelsen tillämpas första gången i fråga
om ersättning för kostnader för sjuklön som har redovisats i arbetsgivardeklaration för redovisningsperioden augusti 2020.
5. För ersättning för kostnader för sjuklön som har redovisats i arbetsgivardeklarationer för redovisningsperioderna april–juli 2020 gäller 9 § i 
den äldre lydelsen. 
På regeringens vägnar
ARDALAN SHEKARABI
Kjell Rempler
(Socialdepartementet)