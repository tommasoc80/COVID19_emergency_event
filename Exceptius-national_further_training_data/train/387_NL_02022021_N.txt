Regeling van de Minister van Sociale Zaken en Werkgelegenheid van 25 januari 2021, nr. 2021-0000002951, tot wijziging van de Arbeidsomstandighedenregeling in verband met verlenging uitzondering voor certificering asbest in verband met Covid 19 en aanpassing overgangsregeling voor registratie springmeesters
De Minister van Sociale Zaken en Werkgelegenheid,

Gelet op de artikelen 1.5f, tweede lid, en 4.8, tweede lid, van het Arbeidsomstandighedenbesluit;

Besluit:

ARTIKEL I
De Arbeidsomstandighedenregeling wordt als volgt gewijzigd:

A

Artikel 9.2c, zevende lid, komt te luiden:

7. Voor de in het eerste tot en met zesde lid bedoelde personen die om redenen van openbare veiligheid niet opgenomen kunnen worden in het Register veilig werken met explosieve stoffen, blijven artikel 4.16 van deze regeling, de bijlagen X, paragraaf 6.2.1, en XII, bijlage 2 behorend bij deze regeling en artikel 4.8, tweede, derde en vierde lid, van het besluit, zoals deze luidden op 31 december 2020, van toepassing.

B

Artikel 9.2e wordt als volgt gewijzigd:

1. in het eerste lid wordt ‘19 januari 2021, verlengd tot en met 15 maart 2021’ vervangen door ‘9 februari 2021, verlengd tot en met 5 april 2021‘.

2. In het derde en vierde lid wordt ’15 december 2020 tot en met 15 maart 2021’ vervangen door ‘15 december 2020 tot en met 5 april 2021’.

ARTIKEL II
1.Artikel I, onderdeel A, treedt in werking met ingang van de dag na de datum van uitgifte van de Staatscourant waarin deze regeling wordt geplaatst en werkt terug tot en met 1 januari 2021.

2.Artikel I, onderdeel B, treedt in werking met ingang van de dag na de datum van uitgifte van de Staatscourant waarin deze regeling wordt geplaatst en werkt terug tot en met 20 januari 2021.

Deze regeling zal met toelichting in de Staatscourant worden geplaatst.

Den Haag, 25 januari 2021
De Minister van Sociale Zaken en Werkgelegenheid,
W. Koolmees

TOELICHTING
Deze wijziging van de Arbeidsomstandighedenregeling regelt twee onderwerpen.

In de eerste plaats is een aanvulling opgenomen in het overgangsrecht in artikel 9.2c (Artikel I, onderdeel A) in verband met de overgang van certificatieplicht naar registratieplicht van de springmeester. Die registratieverplichting is met ingang van 1 januari 2021 in werking getreden (Stcrt. 2020, 58183).

Daarbij is een tijdelijke uitzondering toegevoegd voor springmeesters die een dergelijke functie uitoefenen bij defensie of de politie. Die uitzondering houdt verband met het feit dat de voor defensiemedewerkers en politiemedewerkers in te stellen registers nog ingericht moeten worden. De wijziging heeft terugwerkende kracht tot en met 1 januari 2021 (Artikel II, eerste lid).

In de tweede plaats is in verband met de verlenging van de tweede lockdownperiode een aanpassing opgenomen van artikel 9.2e (Artikel I, onderdeel B) dat is opgenomen inzake de regels die gelden voor certificering van de werkzaamheden in verband met asbest. Het betreft een aanpassing van de regelingswijziging die eerder gepubliceerd is in verband met de lockdown vanaf 15 december 2020 tot en met 19 januari 2021 (Stcrt. 2021, 1006).

Daarmee is voorzien in een verlenging tot en met 5 april 2021 van de geldigheidsduur van het certificaat van een deskundig asbestverwijderaar (DAV-1 en DAV-2) en een deskundig toezichthouder asbestverwijdering (DTA), wanneer de geldigheidsduur van zo’n certificaat eindigt in de periode van 15 december 2020 tot en met 9 februari 2021 (Artikel I, onder deel B, subonderdeel 1, en Artikel II, tweede lid).

De bestaande vrijstelling voor uitvoering van de zogenaamde facefit-tests wordt eveneens verlengd, omdat het bij de uitvoering van deze testen niet altijd goed mogelijk blijkt om voldoende voorzorgsmaatregelen tegen overdracht van het SARS-CoV-2 virus te realiseren, en de nieuwe varianten van dit virus nog besmettelijker blijken te zijn dan de oorspronkelijke variant (Artikel I, onderdeel B, subonderdeel 2, en Artikel II, tweede lid). Hiermee wordt het toegestaan dat de facefit-test in een langere periode dan 12 maanden moet zijn afgenomen voorafgaand aan een examen voor een examen voor een DAV-1, DAV-2 en DTA certificaat. Het voldoen aan deze verplichting werkt ook door in de eisen die gesteld worden aan asbestinventarisatiebedrijven en asbestverwijderingsbedrijven in de artikelen 14, eerste lid, onderdeel b, en 34, eerste lid, onderdeel b, van het certificatieschema voor de Procescertificaten Asbestinventarisatie en Asbestverwijdering, bedoeld in artikel 4.27, onderdelen a en b, van de Arbeidsomstandighedenregeling.

Het Adviescollege toetsing regeldruk (ATR) heeft het dossier niet geselecteerd voor een formeel advies, omdat het geen gevolgen voor de regeldruk heeft.

Het concept van deze regelingswijziging is voorgelegd aan de Inspectie SZW voor commentaar. Dit heeft geleid tot enkele redactionele aanpassingen.

De Minister van Sociale Zaken en Werkgelegenheid,
W. Koolmees

