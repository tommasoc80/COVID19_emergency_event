Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister van Onderwijs, Cultuur en
Wetenschap van 7 juli 2020, nr. WJZ/24957702 (11612), directie Wetgeving
en Juridische Zaken, gedaan in overeenstemming met de Minister voor
Basis- en Voortgezet Onderwijs en Media, de Minister van Justitie en
Veiligheid en de Minister voor Rechtsbescherming;
Gelet op de artikelen 5.2, eerste lid, en 5.4, eerste en tweede lid, van de
Tweede verzamelspoedwet COVID-19;
Hebben goedgevonden en verstaan:
Enig artikel
Van de Tweede verzamelspoedwet COVID-19 treden de hierna
genoemde artikelen en onderdelen daarvan op de hierna genoemde
tijdstippen in werking:
a. de artikelen 3.1, met uitzondering van het in onderdeel A opgenomen
zesde lid, en 3.4 treden in werking met ingang van de dag na de datum
van uitgifte van het Staatsblad waarin dit besluit wordt geplaatst en
werken terug tot en met 18 juni 2020;
b. de artikelen 1.1, 3.1, wat betreft het in onderdeel A opgenomen zesde
lid, en 3.3 treden in werking met ingang van de dag na de datum van
uitgifte van het staatsblad waarin dit besluit wordt geplaatst;
c. de artikelen 1.2, eerste lid, 1.3, en 1.5 treden in werking met ingang
van 1 augustus 2020.
Onze Minister van Onderwijs, Cultuur en Wetenschap is belast met de
uitvoering van dit besluit dat met de daarbij behorende nota van
toelichting in het Staatsblad zal worden geplaatst.
’s-Gravenhage, 8 juli 2020
Willem-Alexander
De Minister van Onderwijs, Cultuur en Wetenschap,
I.K. van Engelshoven
Uitgegeven de veertiende juli 2020
De Minister van Justitie en Veiligheid,
F.B.J. Grapperhaus

NOTA VAN TOELICHTING
Inleiding
Een deel van de bepalingen van de Tweede verzamelspoedwet
COVID-19 treden in werking op een in de wet bepaald tijdstip (zie
hoofdstuk 5). Voor de in dit besluit opgenomen artikelen was inwerkingtreding bij koninklijk besluit voorgeschreven; dat wordt in dit besluit
geregeld.
Grondslagen
De artikelen 5.2, eerste lid, en 5.4, eerste en tweede lid, van de Tweede
verzamelspoedwet COVID-19 geven de grondslag om de verschillende in
dit besluit opgenomen bepalingen in werking te laten treden, en er daar
waar nodig ook terugwerkende kracht aan te verlenen.
Erfgoedwet
Artikel 1.1 van de wet regelt een specifieke uitzondering op het
samenloopverbod van artikel 7.8, vijfde lid, van de Erfgoedwet.1 Dat
artikellid staat er kortgezegd aan in de weg dat aan een eigenaar van een
rijksmonument, aan wie op grond van artikel 7.3 van de Erfgoedwet
subsidie is verstrekt,2 voor dezelfde activiteiten ook een instandhoudingslening wordt verstrekt.3 Artikel 1.1 maakt mogelijk dat een leningsfaciliteit
zou worden aangeboden voor subsidieontvangers die als gevolg van
COVID-19 niet in staat zijn om het eigen aandeel in de kosten van de
gesubsidieerde activiteiten te dragen.
Het artikel treedt in werking met ingang van de dag na de datum van
uitgifte van het Staatsblad, waarin dit besluit wordt geplaatst. Hoewel er
op dit moment nog geen aanleiding of voornemen bestaat om daadwerkelijk een leningsfaciliteit aan te bieden, is niettemin wenselijk dat de
uitzondering zo snel mogelijk in werking treedt. Daarmee wordt
voorkomen dat nog op de inwerkingtreding van de uitzondering moet
worden gewacht, indien het onverwacht op korte termijn wenselijk en
noodzakelijk wordt geacht om een leningsfaciliteit in het leven te roepen.
Verlenging tijdelijke bevoegdheid bewegingsonderwijs
De verlenging van de tijdelijke bevoegdheid voor bewegingsonderwijs,
opgenomen in de artikelen 1.2, eerste lid, en 1.3 van de Tweede verzamelspoedwet COVID-19 – dient op 1 augustus in werking te treden, zodat de
cursisten die de leergang bewegingsonderwijs volgen en hun praktijkonderdelen nog niet hebben afgerond, bij aanvang van het nieuwe
schooljaar bevoegd de lessen bewegingsonderwijs kunnen verzorgen en
daarmee de opleiding kunnen voltooien.
Tegemoetkoming voor studievertraging in verband met de
uitbraak van COVID-19
De grondslag voor een regeling voor tegemoetkoming van studenten
voor studievertraging in verband met de uitbraak van COVID-19 dient op
1 augustus 2020 in werking te treden opdat de voorgenomen tegemoetkoming voor studenten tijdig van een grondslag is voorzien. 

Hoofdstuk 3 – Ministerie van Justitie en Veiligheid
Om de achterstanden in de rechtspraak op te lossen is het wenselijk dat
de artikelen 3.3 en 3.4 op korte termijn in werking treden. De Raad voor de
rechtspraak heeft aangegeven tijdig voorbereid te zijn op de inwerkingtreding van genoemde artikelen. Op grond van artikel 5.4, tweede lid,
wordt aan artikel 3.4 terugwerkende kracht verleend tot en met 18 juni
2020. Hierdoor wordt voorkomen dat er achteraf enig misverstand kan
ontstaan over de rechtmatigheid van tuchtrechtelijke procedures die met
wederzijds goedvinden van partijen sinds 18 juni 2020 op de wijze zoals
geregeld in artikel 3.4 hebben plaatsgevonden.
Ook voor artikel 3.1 geldt dat spoedige inwerkingtreding wenselijk is.
Aan artikel 3.1 wordt, met uitzondering van onderdeel A, zesde lid,
terugwerkende kracht verleend tot en met 18 juni 2020. Het Nationaal
Cyber Security Centrum (NCSC) heeft reeds tijdens de behandeling van dit
voorstel in de Tweede Kamer de in artikel 3, vierde lid (nieuw), van de Wet
beveiliging netwerk- en informatiesystemen bedoelde bijstand moeten
verlenen.
Moment van inwerkingtreding
In verband met het spoedeisende karakter van de wet is bij de
vaststelling van het moment van inwerkingtreding afgeweken van het
beleid inzake vaste verandermomenten en de minimuminvoeringstermijn.
In overeenstemming met
Dit inwerkingtredingsbesluit wordt vastgesteld in overeenstemming
met de Minister voor Basis- en Voortgezet Onderwijs en Media, de
Minister van Justitie en Veiligheid en de Minister voor Rechtsbescherming.
De Minister van Onderwijs, Cultuur en Wetenschap,
I.K. van Engelshoven