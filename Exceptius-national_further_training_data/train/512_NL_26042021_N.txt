Regeling van de Minister van Infrastructuur en Waterstaat, van 25 april 2021, IENW/BSK-2021/118316, tot wijziging van Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport,

Gelet op artikel 5.10, eerste lid, onderdeel a, van de Wet luchtvaart en artikel 24 van de Luchtvaartwet BES;

BESLUIT:

ARTIKEL I
De Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt wordt als volgt gewijzigd:

Aan artikel 2, tweede lid, wordt, onder vervanging van de punt aan het slot van onderdeel p door een puntkomma, een onderdeel toegevoegd, luidende:

q.India.

ARTIKEL II
Deze regeling treedt in werking met ingang van 26 april 2021, 18.00 uur plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
Onderhavige regeling wijzigt de Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt (hierna: de regeling). De regeling is vastgesteld om de instroom in Europees Nederland, Bonaire, Sint Eustatius en Saba van mensen die mogelijk het virus bij zich dragen dat de ziekte COVID-19 veroorzaakt, zoveel mogelijk te beperken.

Op 25 april 2021 heeft het RIVM advies gegeven over reizen van en naar India. De epidemiologische situatie ter plekke is zeer ernstig. Ten aanzien van de virusvarianten die in India voorkomen bestaat onzekerheid over de epidemiologische karakteristieken ten aanzien van besmettelijkheid, ziekmakend vermogen en mogelijk verminderde bescherming van antistoffen na vaccinatie of eerder doorgemaakte infectie. Het RIVM benadrukt dat het essentieel is dat reizigers uit India zich houden aan de generieke maatregelen, waaronder quarantaine. De naleving van de quarantaine door reizigers in het algemeen is onvoldoende en het wetsvoorstel met verplichte quarantaine is nog niet in werking getreden. In dat geval is naar het oordeel van het RIVM een vliegverbod op zijn plaats.

Op basis van dit advies heeft de Minister van Volksgezondheid, Welzijn en Sport verzocht passagiersvluchten uit India toe te voegen aan de landen waarvoor het vliegverbod geldt met ingang van 26 april 2021, 18.00 uur plaatselijke tijd. De regeling geldt tot 1 mei 2021, 00.01 uur, tenzij voor dat tijdstip tot verlenging of intrekking van deze regeling wordt besloten.

Gelet op het voorgaande is aan artikel 2, tweede lid, India toegevoegd aan de lijst met landen waarvoor het vliegverbod geldt. De uitzonderingen van het vliegverbod zijn ongewijzigd.

Onderhavige regeling is op grond van artikel 5.10, vierde lid, van de Wet luchtvaart via een Notice to Airmen (NOTAM) bekendgemaakt en wordt in de Staatscourant gepubliceerd.

De Minister van Infrastructuur en Waterstaat,
C. van Nieuwenhuizen Wijbenga

