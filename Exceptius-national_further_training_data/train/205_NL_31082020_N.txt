Besluit van 27 augustus 2020 tot wijziging van enkele vervaldata van wettelijke voorzieningen die zijn getroffen in verband met de uitbraak van COVID-19

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister voor Rechtsbescherming
van 27 augustus 2020, nr. 3010398, directie Wetgeving en Juridische
Zaken, in overeenstemming met Onze Minister van Economische Zaken
en Klimaat;
Gelet op artikel 35, derde lid, van de Tijdelijke wet COVID-19 Justitie en
Veiligheid, artikel 8, derde lid van de Verzamelspoedwet COVID-19, artikel
5.4, vijfde lid van de Tweede verzamelspoedwet COVID-19 en de artikelen
2, tweede lid en 3, tweede lid, van de Tijdelijke rijkswet voorziening
Rijksoctrooiwet 1995 COVID-19;
Hebben goedgevonden en verstaan:
Artikel 1
Het tijdstip van verval van de Tijdelijke wet COVID-19 Justitie en
Veiligheid wordt vastgesteld op 1 oktober 2020.
Artikel 2
Het tijdstip van verval van artikel 1 van de Verzamelspoedwet COVID-19
wordt vastgesteld op 1 oktober 2020.
Artikel 3
Het tijdstip van verval van artikel 3.4 van de Tweede verzamelspoedwet
COVID-19 wordt vastgesteld op 1 oktober 2020.
Artikel 4
1. Het tijdstip van verval van de Tijdelijke rijkswet voorziening Rijksoctrooiwet 1995 COVID-19 wordt vastgesteld op 1 oktober 2020.
2. De periode, bedoeld in artikel 2 van de Tijdelijke rijkswet voorziening
Rijksoctrooiwet 1995 COVID-19, wordt verlengd tot en met 30 september
2020.

Onze Minister voor Rechtsbescherming is belast met de uitvoering van
dit besluit dat met de toelichting in het Staatsblad zal worden geplaatst.
Ermionida, 27 augustus 2020
Willem-Alexander
De Minister voor Rechtsbescherming,
S. Dekker
Uitgegeven de eenendertigste augustus 2020
De Minister van Justitie en Veiligheid,
F.B.J. Grapperhaus

NOTA VAN TOELICHTING
In de afgelopen maanden zijn door middel van verschillende wetten
juridische voorzieningen gerealiseerd in verband met de COVID-19-
uitbraak die het mogelijk maken op diverse terreinen problemen als
gevolg van de beperkende maatregelen te voorkomen of mitigeren.
In een aantal gevallen is de tijdelijkheid van deze voorzieningen
expliciet vastgelegd doordat een vervaldatum voor de betreffende
wettelijke bepalingen is vastgesteld. In een deel van deze tijdelijke
voorzieningen is verlenging van de geldigheid mogelijk door bij koninklijk
besluit een latere vervaldatum vast te stellen die ten hoogste twee
maanden na de eerdere vervaldatum ligt. Er is geen maximum gesteld
aan het aantal malen dat een verlenging langs deze weg kan plaatsvinden.
Dit wettelijke systeem leidt er daardoor toe dat met redelijk korte
intervallen een herijking plaatsvindt van de noodzaak tot continuering van
de betreffende voorzieningen, en waar nodig een verantwoording
tegenover het parlement.
In dit besluit wordt voor een aantal van deze voorzieningen de
vervaldatum gewijzigd van 1 september 2020 in 1 oktober 2020 zodat de
geldigheid daarvan verlengd wordt tot deze nieuwe vervaldatum. Het
betreft de in de bijlage bij deze toelichting nader aangeduide voorzieningen in de Tijdelijke wet COVID-19 Justitie en Veiligheid, de Verzamelspoedwet COVID-19, de Tweede verzamelspoedwet COVID-19 en de
Tijdelijke rijkswet voorziening Rijksoctrooiwet 1995 COVID-19.
Deze nota van toelichting wordt uitgebracht in overeenstemming met
de Minister van Economische Zaken en Klimaat.
Algemene overwegingen bij de verlenging van tijdelijke voorzieningen
De wettelijke voorzieningen waarop dit besluit ziet hebben gemeen dat
zij vervallen per 1 september 2020, tenzij voor deze datum bij koninklijk
besluit een ander tijdstip wordt vastgesteld waarop zij vervallen. Dit
tijdstip kan ten hoogste twee maanden liggen na het eerder geldende
tijdstip van verval.
In het algemeen betreffen deze voorzieningen facultatieve voorzieningen waarmee praktische problemen van de uit de COVID-19-beleid
voortvloeiende beperkingen het hoofd geboden kunnen worden. Gelet op
de nog altijd bestaande noodzaak tot beperkende maatregelen ter
voorkoming van nieuwe besmettingen ligt het in de rede deze voorzieningen voortgaande gelding te verlenen. Tevens valt nog niet uit te sluiten
dat later in het jaar de besmettingsgraad weer zal toenemen met als
consequentie dat mogelijk weer verdergaande beperkingen noodzakelijk
zullen blijken. Dit is relevant omdat voorzieningen waarvan de gelding nu
niet wordt verlengd, niet op een later moment alsnog geactiveerd kunnen
worden. Als op een later moment alsnog de behoefte zou bestaan aan
zo’n voorziening zou dan dus eerst een nieuw wetgevingstraject vereist
zijn om zo’n voorziening opnieuw in het leven te roepen. Daarom is op dit
moment voor verlenging van alle in de bijlage aangeduide voorzieningen
gekozen.
Duur van de verlenging
Met dit besluit wordt voor deze bepalingen een nieuwe vervaldatum
van 1 oktober 2020 vastgesteld. Het is aannemelijk dat vóór deze datum
opnieuw zal worden besloten tot verlenging van de geldingsduur van de
voorzieningen waarop dit besluit ziet. Desalniettemin is er om praktische
redenen voor gekozen in dit besluit slechts voor één maand te verlengen
in plaats van de maximaal toegestane verlengingstermijn van twee
maanden. Dit leidt er namelijk toe dat volgende verlengingsbesluiten niet gedurende een parlementaire recesperiode genomen en voorgehangen
hoeven te worden. Dat bij dit besluit niet voor de maximale termijn is
gekozen moet dus niet worden gezien als een indicatie dat verdere
verlenging niet zal plaatsvinden.
Ter toelichting verwijs ik ook naar mijn brief van 29 juni 2020 over deze
kwestie aan de beide Kamers der Staten-Generaal hierover (Kamerstukken I 2019/20, 25 295, AP / Kamerstukken II 2019/20, 35 420, nr. 90).
Parlementaire voorhang
Voor een aantal van de voorzieningen waarop dit besluit betrekking
heeft, geldt de verplichting om het ontwerp van het verlengingsbesluit
gedurende een week aan de beide Kamers van de Staten-Generaal voor te
hangen. In de laatste kolom van de tabel in de bijlage is aangegeven op
welke onderdelen van dit besluit de voorhang betrekking heeft. Dit betreft:
– artikel 1 ingevolge artikel 35, vierde lid van de Tijdelijke wet COVID-19
Justitie en Veiligheid;
– artikel 2 ingevolge artikel 8, derde lid, van de Verzamelspoedwet
COVID-19; en
– artikel 3 ingevolge artikel 5.4, zesde lid, van de Tweede Verzamelspoedwet COVID-19.
Voor artikel 4 geldt geen voorhangverplichting.
In verband hiermee is een ontwerp van dit besluit op 19 augustus 2020
toegezonden aan de beide Kamers der Staten-Generaal. Gelet op de
spoedeisendheid van dit besluit kon daarbij niet de regel in acht genomen
worden dat de voorhangtermijn tenminste voor een deel buiten de
recesperiode dient te vallen. Ik verwijs op dit punt ook naar de eerdergenoemde brief aan de Kamers.
Artikelsgewijze toelichting
Artikel 1
De Tijdelijke wet COVID-19 Justitie en Veiligheid bevat een aantal
uiteenlopende voorzieningen op het terrein van JenV, die voor een
belangrijk deel de strekking hebben tijdelijk elektronische vergaderingen
en zittingen mogelijk te maken waar de bestaande wetgeving slechts in
fysieke zittingen voorzag.
Deze wet vervalt in zijn geheel per 1 september 2020 tenzij een ander
vervalmoment wordt vastgesteld, hetgeen bij dit besluit is gebeurd. Voor
enkele artikelen vloeit uit de wet zelf al rechtstreeks een ander vervalmoment voort. Dit betreft:
a. de artikelen 15 en 22, die vervallen op 1 september 2023;
b. de artikelen 33 en 34, die vervallen op 1 september 2020 tenzij voor
die datum een voorstel van wet bij de Tweede Kamer is ingediend tot
regeling van het onderwerp van die artikelen. Dit zal vóór 1 september
gebeuren.
Hoewel dit verlengingsbesluit geen betrekking heeft op deze artikelen
zullen ook deze artikelen dus blijven gelden na 1 september 2020.
Ten aanzien van de maatregelen die betrekking hebben op de procesvoering in burgerlijke, bestuurlijke en strafzaken geldt het volgende.
Hoewel de rechtspraak in de afgelopen periode in toenemende mate is
gaan werken met fysieke zittingen, moet toch nog regelmatig gebruik
gemaakt worden van de mogelijkheid om zittingen geheel of ten dele
langs elektronische weg af te doen. De nog steeds noodzakelijke maatregelen ter voorkoming van besmetting (zoals een strakke zittingsplanning
om groepsvorming in de wachtruimte te voorkomen en de noodzaak van
reiniging van de ruimtes voor en na een fysieke zitting) leiden ertoe dat de
zittingscapaciteit niet voldoende is om enkel met fysieke zittingen te volstaan. Daarbij speelt ook een rol dat de achterstanden die zijn ontstaan
in de eerste periode van de COVID-19-maatregelen drukken op de
beschikbare zittingscapaciteit.
Artikel 2
Dit artikel betreft artikel 1 van de Verzamelspoedwet COVID-19, dat het
mogelijk maakt om fysiek contact (met name: uitwisseling van te
ondertekenen papieren documenten) achterwege te laten.
Artikel 3
Dit artikel betreft artikel 3.4 van de Tweede verzamelspoedwet
COVID-19, dat het mogelijk maakt om in tuchtrechtelijke zaken de zitting
lang elektronische weg te laten plaatsvinden op dezelfde voet als voor
burgerlijke, bestuurlijke en strafzaken is mogelijk gemaakt in de Tijdelijke
wet COVID-19 Justitie en Veiligheid. Ik verwijs hierbij naar de toelichting
op artikel 1. Omdat de behandeling van tuchtrechtelijke zaken veelal in
gerechtsgebouwen plaatsvindt, geldt hetgeen daar is opgemerkt over
fysieke zittingen in burgerlijke, bestuursrechtelijke en strafzaken eveneens
voor de categorie van tuchtrechtelijke zaken.
Artikel 4
Dit artikel betreft de voorzieningen die zijn getroffen met betrekking tot
termijnen en betalingsverplichtingen die gelden op grond van de
Rijksoctrooiwet 1995. Met deze voorzieningen wordt de toeslag voor het
te laat betalen van instandhoudingstaksen voor in het Koninkrijk geldende
octrooirechten tijdelijk op nihil gesteld en wordt de directeur van het
Octrooicentrum Nederland in staat gesteld tijdelijk termijnen die
ingevolge de Rijksoctrooiwet 1995 gelden, te verlengen. In aanvulling op
de hiervoor gemaakte algemene overwegingen bij de verlenging van de
tijdelijke voorzieningen, is van belang dat de financiële positie van met
name het midden- en kleinbedrijf op dit moment nog steeds precair is de
impact daarvan nu voelbaar wordt. Voor octrooirechten die in meerdere
landen tegelijk gelden, is voorts van belang dat octrooihouders en hun
gemachtigden veelal te maken hebben met diverse beperkende maatregelen die in verschillende landen van toepassing zijn.
De Minister voor Rechtsbescherming,
S. Dekker

Bijlage bij de nota van toelichting
Artikel
in dit
besluit
Betreft Artikel Strekking voorziening Voorhangplicht
1 Tijdelijke wet COVID-19
Justitie en Veiligheid
1 Buitenwerkingstelling voorprocedures gedelegeerde regelgeving
Ja
2 Mondelinge behandeling langs
electronische weg in burgerlijke en
bestuursrechtelijke procedures
Ja
3 Verlenging ondertoezichtstelling en
uithuisplaatsing zonder voorafgaande mondelinge behandeling
Ja
4 Geldigheid deskundigenverklaring
art. 1:28a BW bij verzoek wijziging
aanduiding geslacht in geboorteakte)
Ja
5 Algemeen (afwijkingen van wettelijke
verplichtingen tot houden fysieke
bijeenkomsten)
Ja
6 Alg. vergadering verenigingen langs
elektronische weg
Ja
7 Verlenging termijn verslaglegging
ver/cooperatie
Ja
8 Verlenging termijn verslaglegging NV Ja
9 Alg vergadering NV’s (verlenging
termijn)
Ja
10 Alg vergadering NV’s (elektronische
weg)
Ja
11 Alg vergadering NV’s (elektronische
weg)
Ja
12 Alg vergadering NV’s (elektronische
weg)
Ja
13 Alg vergadering NV’s (elektronische
weg)
Ja
14 Alg vergadering NV’s (elektronische
weg)
Ja
16 Verlenging termijn verslaglegging BV Ja
17 Alg vergadering BV’s (elektronische
weg)
Ja
18 Alg vergadering BV’s (elektronische
weg)
Ja
19 Alg vergadering BV’s (elektronische
weg)
Ja
20 Alg vergadering BV’s (elektronische
weg)
Ja
21 Alg vergadering BV’s (elektronische
weg)
Ja
23 Verlenging termijn verslaglegging
Stichting
Ja
24 Vereniging van eigenaars (vergaderingen langs elektronische weg)
Ja
25 toepasselijkheid Overgangswet
nieuw BW
Ja
26 Verlijden akte notaris met audiovisuele middelen
Ja
27 Strafrecht: horen/verhoren per
telefoon
Ja
28 Mondelinge behandeling strafzaken
langs elektronische weg
Ja

Artikel
in dit
besluit
Betreft Artikel Strekking voorziening Voorhangplicht
29 Verlenging termijn tenuitvoerlegging
taakstraffen
Ja
30 Herstel verzuim hoger beroep
vreemdelingenzaken
Ja
31 Ledenvergadering Nba langs
elektronische weg
Ja
32 Ledenvergadering NOvA langs
elektronische weg
Ja
2 Verzamelspoedwet
COVID-19
1 Feitelijke onmogelijkheid uitreiking
deurwaardersexploten in persoon
i.v.m. COVID-19
Ja
3 Tweede Verzamelspoedwet
COVID-19
3.4 Mondelinge behandeling langs
elektronische weg in tuchtrechtelijke
zaken
Ja
4 Tijdelijke rijkswet voorziening Rijks-octrooiwet 1995
COVID-19
1 Opschorting termijnen in Rijksoctrooiwet 1995
Nee
2 Nihilstelling verschuldigde toeslag bij
betaling na de vervaldag
Nee