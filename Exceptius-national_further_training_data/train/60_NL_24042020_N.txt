Besluit van 22 april 2020 tot vaststelling van het tijdstip van inwerkingtreding van de Tijdelijke wet COVID-19 Justitie en Veiligheid

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister voor Rechtsbescherming van
22 april 2020, nr. 2893708;
Gelet op artikel 35, eerste en tweede lid, van de Tijdelijke wet COVID-19
Justitie en Veiligheid;
Hebben goedgevonden en verstaan:
Enig artikel
De Tijdelijke wet COVID-19 Justitie en Veiligheid treedt in werking op het
tijdstip van uitgifte van het Staatsblad waarin dit besluit wordt geplaatst
en werkt, met uitzondering van de paragrafen 1, 6, 10 en 11, alsmede de
artikelen 15 en 22, terug tot en met 16 maart 2020.
Onze Minister voor Rechtsbescherming is belast met de uitvoering van
dit besluit, dat in het Staatsblad zal worden geplaatst.
’s-Gravenhage, 22 april 2020
Willem-Alexander
De Minister voor Rechtsbescherming,
S. Dekker
Uitgegeven de vierentwintigste april 2020
De Minister van Justitie en Veiligheid,
F.B.J. Grapperhaus

NOTA VAN TOELICHTING
De Tijdelijke wet COVID-19 Justitie en Veiligheid beoogt een aantal
voorzieningen te treffen die noodzakelijk zijn in verband met de uitbraak
van COVID-19. Artikel 35 van die wet bepaalt dat het moment van
inwerkingtreding daarvan bij koninklijk besluit wordt bepaald alsmede dat
bij dat besluit terugwerkende kracht kan worden verleend aan een aantal
bepalingen in die wet.
Bij dit besluit wordt het tijdstip van inwerkingtreding vastgesteld en
wordt bepaald dat aan de bepalingen waarvoor dat toegestaan is,
terugwerkende kracht wordt verleend tot en met 16 maart 2020. Reden
voor dit laatste is dat deze terugwerkende kracht nodig is om de nadelige
gevolgen van de vóór de datum van inwerkingtreding reeds afgekondigde
en nageleefde maatregelen ter voorkoming van besmettingsgevaar, zo
veel mogelijk te beperken.
In verband met het spoedeisende karakter van de wet is bij de
vaststelling van het moment van inwerkingtreding afgeweken van het
beleid inzake vaste verandermomenten en de minimuminvoeringstermijn.
De Minister voor Rechtsbescherming,
S. Dekker