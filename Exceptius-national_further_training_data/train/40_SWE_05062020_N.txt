Förordning
om statsbidrag med anledning av covid-19 till vissa 
organisationer som bedriver verksamhet som riktar sig 
till människor i socialt särskilt utsatta situationer
Utfärdad den 4 juni 2020
Regeringen föreskriver följande.
Inledande bestämmelser
1 § Denna förordning innehåller bestämmelser om statsbidrag till vissa 
organisationer inom det civila samhället som bedriver verksamhet som riktar 
sig till människor som befinner sig i socialt särskilt utsatta situationer. 
Statsbidrag lämnas i mån av tillgång på medel. 
Förordningen är meddelad med stöd av 8 kap. 7 § regeringsformen.
Syftet med statsbidraget
2 § Syftet med statsbidraget är att stödja vissa organisationer inom det 
civila samhället som behöver förstärka den verksamhet som anges i 1 § för 
att möta ökade behov med anledning av spridningen av det virus som orsakar 
sjukdomen covid-19.
Förutsättningar för statsbidrag
3 § Statsbidrag får lämnas till ideella föreningar som
1. bedriver och under minst två år har bedrivit sådan verksamhet som
anges i 1 §,
2. bedriver riksomfattande verksamhet som stöder lokala eller regionala
organisationer (riksorganisationer) eller bedriver verksamhet som är av 
nationellt intresse (riksintresse),
3. är demokratiskt uppbyggda,
4. i sin verksamhet respekterar demokratins idéer, inklusive jämställdhet
och förbud mot diskriminering, och 
5. kan dokumentera sin verksamhet genom fastställda verksamhets- och
revisionsberättelser. 
Statsbidrag får även lämnas till sådana trossamfund, samverkansorgan 
eller församlingar som anges i 3 § förordningen (1999:974) om statsbidrag 
till trossamfund som uppfyller förutsättningarna i första stycket 1, 2 och 5.
Bidraget får inte användas för verksamhet som bedrivs på uppdrag av en 
kommun eller för ekonomisk verksamhet som bedrivs av den egna organisationen. Bidragsmottagaren får samordna insatser inom organisationen så att 
medel kommer regionala och lokala verksamheter till del.
4 § Statsbidrag får även lämnas till organisationer som inte uppfyller 
villkoren i 3 § första stycket 2 om det finns särskilda skäl för det. Vid en 
sådan prövning ska det särskilt beaktas vilka behov som finns inom det 
geografiska område där organisationen är verksam.
5 § Statsbidrag får inte lämnas till en organisation som har skulder för 
svenska skatter eller avgifter hos Kronofogdemyndigheten eller som är i 
likvidation eller försatt i konkurs.
Formen för statsbidraget
6 § Statsbidraget lämnas i form av ett organisationsbidrag.
Handläggningen av ansökningar 
7 § Myndigheten för ungdoms- och civilsamhällesfrågor prövar frågor om 
statsbidrag enligt denna förordning.
8 § Ansökan om statsbidrag ska vara skriftlig och ha kommit in till 
Myndigheten för ungdoms- och civilsamhällesfrågor senast vid den tidpunkt 
som myndigheten bestämmer. Ansökan ska innehålla uppgift om det belopp 
som söks och de uppgifter i övrigt som myndigheten behöver för att kunna 
pröva ansökan.
9 § Den som ansöker om statsbidrag ska lämna de ytterligare handlingar 
eller uppgifter som behövs för prövningen till Myndigheten för ungdomsoch civilsamhällesfrågor.
Beslut
10 § När ansökningstiden har gått ut ska Myndigheten för ungdoms- och 
civilsamhällesfrågor pröva samtliga inkomna ansökningar.
11 § Ett beslut om statsbidrag ska avse ett bidragsår. Ett bidragsår omfattar 
ett kalenderår.
12 § Vid fördelningen av statsbidrag får Myndigheten för ungdoms- och 
civilsamhällesfrågor prioritera mellan inkomna ansökningar och ge företräde till de ansökningar som bedöms ha bäst förutsättningar att uppfylla det 
syfte som anges i 2 §.
Myndigheten får vid bedömningen särskilt beakta möjligheten till samordning med kommuner och regioner och om organisationen får annat 
statligt bidrag för sin verksamhet.
13 § Ett beslut om statsbidrag får förenas med villkor som ska framgå av 
beslutet. I beslutet ska sista dag för redovisning enligt 14 § anges.
Beslutet ska även innehålla information om vad som gäller i fråga om 
hinder mot utbetalning enligt 17 § och återbetalning och återkrav enligt 18
och 19 §§.
Redovisning
14 § En mottagare av statsbidrag ska senast vid den tidpunkt som anges i 
beslutet till Myndigheten för ungdoms- och civilsamhällesfrågor lämna en 
ekonomisk redovisning och en redogörelse för vad medlen har använts till i 
förhållande till det syfte som anges i 2 §. Bidragsmottagaren ska även lämna 
de övriga uppgifter och handlingar som myndigheten begär. Redovisningen 
ska göras på det sätt som myndigheten anvisar.
15 § En revisor ska granska redovisningen enligt 14 §. Revisorns rapport 
över granskningen ska bifogas redovisningen. 
Om det statsbidrag som har tagits emot uppgått till minst fem prisbasbelopp enligt 2 kap. 6 och 7 §§ socialförsäkringsbalken, ska granskningen 
göras av en auktoriserad eller godkänd revisor.
16 § Myndigheten för ungdoms- och civilsamhällesfrågor ska senast den 
30 september året efter bidragsåret lämna en samlad redovisning till 
regeringen av det statsbidrag som har lämnats enligt denna förordning. 
Redovisningen ska innehålla uppgifter om vilka som har fått bidrag och 
med vilket belopp samt en redogörelse för bidragets användning i förhållande till det syfte som anges i 2 §.
Hinder mot utbetalning
17 § Myndigheten för ungdoms- och civilsamhällesfrågor får besluta om 
att ett beviljat statsbidrag helt eller delvis inte ska betalas ut om det finns 
grund för återbetalning enligt 18 § 1 eller 2.
Återbetalning och återkrav
18 § En mottagare av statsbidrag är återbetalningsskyldig om 
1. mottagaren genom att lämna oriktiga uppgifter eller på annat sätt har 
orsakat att bidrag har lämnats felaktigt eller med för högt belopp, 
2. bidraget av något annat skäl har lämnats felaktigt eller med för högt 
belopp och mottagaren borde ha insett detta, 
3. bidraget helt eller delvis inte har utnyttjats eller använts för de ändamål 
som det har beviljats för, 
4.mottagaren inte har lämnat sådan redovisning som avses i 14 §, eller
5. villkoren i beslutet inte har följts.
19 § Myndigheten för ungdoms- och civilsamhällesfrågor ska besluta att 
helt eller delvis kräva tillbaka statsbidraget, om bidragsmottagaren är 
återbetalningsskyldig enligt 18 §. 
Om det finns särskilda skäl för det, får myndigheten besluta att helt eller 
delvis avstå från ett krav på återbetalning.
Överklagande
20 § I 40 § förvaltningslagen (2017:900) finns bestämmelser om överklagande till allmän förvaltningsdomstol.
Bemyndigande
21 § Myndigheten för ungdoms- och civilsamhällesfrågor får meddela 
föreskrifter om verkställigheten av denna förordning.
1. Denna förordning träder i kraft den 7 juni 2020. 
2. Förordningen upphör att gälla vid utgången av 2020.
3. Den upphävda förordningen gäller dock fortfarande för statsbidrag som 
har beviljats före utgången av 2020. 
På regeringens vägnar
AMANDA LIND
Helena Swenzén
(Kulturdepartementet)
