LIETUVOS RESPUBLIKOS SVEIKATOS APSAUGOS MINISTRAS – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. BALANDŽIO 23 D. SPRENDIMO NR. V-973 „DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ AUKŠTO MEISTRIŠKUMO SPORTO PRATYBŲ VIETOSE“ PAKEITIMO

2020 m.  balandžio 29  d. Nr. V-1026
Vilnius


Pakeičiu Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-973 „Dėl COVID-19 ligos (koronaviruso infekcijos) valdymo priemonių aukšto meistriškumo sporto pratybų vietose“ ir jį išdėstau nauja redakcija:

„LIETUVOS RESPUBLIKOS SVEIKATOS APSAUGOS MINISTRAS – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ AUKŠTO MEISTRIŠKUMO SPORTO PRATYBŲ VIETOSE

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. kovo 14 d. nutarimo Nr. 207 „Dėl karantino Lietuvos Respublikos teritorijoje paskelbimo“ (Lietuvos Respublikos Vyriausybės 2020 m. balandžio 29 d. nutarimo Nr. 428 redakcija) 3.2.2 ir 3.1.10.2.2 papunkčiais, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir atsižvelgdamas į Pasaulio sveikatos organizacijos rekomendacijas,  n u s p r e n d ž i u:
1.	Įpareigoti atviro sporto paskirties inžinerinio statinio valdytoją nuo 2020 m. balandžio        30 d. užtikrinti, kad:
1.1.	sportininkų, išskyrus sportininkus, įvykdžiusius atrankos į olimpines ir paralimpines žaidynes reikalavimus, olimpinių rinktinių kandidatus, sportininkus, besirengiančius kurčiųjų, pasaulio ar Europos čempionatams, nacionalinių rinktinių ar kitų komandinių sporto šakų turnyrams (lygoms) (toliau – besiruošiantys čempionatams sportininkai), aukšto meistriškumo sporto pratybų metu atviruose sporto paskirties inžineriniuose statiniuose (toliau – sportavimo vieta) vienam sportininkui tektų ne mažesnis kaip 10 kv. m plotas ir būtų išlaikytas ne mažesnis nei 10 m atstumas tarp sportininkų ir (ar) jų grupių; 
1.2.	kiti, nei nurodyta šio sprendimo 1.1 papunktyje asmenys, esantys sportavimo vietose (treneriai, aptarnaujantis personalas, medicinos darbuotojai, kiti sportavimo vietos darbuotojai) (toliau – personalo darbuotojai), dėvėtų nosį ir burną dengiančias apsaugos priemones (veido kaukes, respiratorius) ir apsauginius akinius ar apsauginius veido skydelius, bei tarp personalo darbuotojų būtų išlaikytas ne mažesnis nei 2 m atstumas;
1.3.	kiti, nei nurodyti šio sprendimo 1.1 ir 1.2 papunkčiuose asmenys nebūtų įleidžiami į sportavimo vietas sportininkų aukšto meistriškumo sporto pratybų metu;
1.4.	prie įėjimo į sportavimo vietą būtų pateikta informacija apie higienos laikymosi būtinybę (rankų higieną, kosėjimo, čiaudėjimo etiketą ir kt.);
1.5.	sportavimo vietoje būtų sudaryta galimybė tinkamai rankų higienai ir (ar) dezinfekcijai (plauti rankas šiltu tekančiu vandeniu ir skystu muilu ar dezinfekuoti jas specialiomis rankų dezinfekcinėmis priemonėmis);
1.6.	sportavimo vietoje lankytųsi tik personalo darbuotojai, sportininkai, neturintys viršutinių kvėpavimo takų ligų susirgimų požymių (pvz., karščiavimas (37,3°C ir daugiau), sloga, kosulys, čiaudulys, pasunkėjęs kvėpavimas ir pan.); 
1.7.	būtų matuojama visų sportininkų ir personalo darbuotojų kūno temperatūra iškart atvykus į sportavimo vietą; 
1.8.	sportininkai, personalo darbuotojai, kuriems pasireiškia karščiavimas (37,3°C ir daugiau), sloga, kosulys, čiaudulys, pasunkėjęs kvėpavimas ir pan., nedelsiant paliktų sportavimo vietą ir jiems būtų rekomenduota konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu; 
1.9.	sportininkai, personalo darbuotojai būtų informuoti, kad turint ūmių viršutinių kvėpavimo takų ligų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas ir pan.) į sportavimo vietą nevyktų;
1.10.	gavus informaciją apie sportininkui, personalo darbuotojui nustatytą COVID-19 ligą (koronaviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC) ir bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.11.	panaudojus sportavimui skirtą inventorių, inventorius būtų valomas ir dezinfekuojamas;
1.12.	 aplinkos valymas ir dezinfekcija sportavimo vietoje būtų atliekami vadovaujantis Rekomendacijomis dezinfekcijai sveikatos priežiūros įstaigose ir ne sveikatos priežiūros patalpose (kai galimas užteršimas SARS-COV-2 virusu) (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf.;
1.13.	sportavimo vietoje personalo darbuotojai būtų aprūpinti nosį ir burną dengiančiomis apsaugos priemonėmis (veido kaukėmis, respiratoriais) ir apsauginiais akiniais ar apsauginiais veido skydeliais;
1.14.	sportininkai, išskyrus kai sportuoja, dėvėtų nosį ir burną dengiančias apsaugos priemones (veido kaukes, respiratorius) ir apsauginius akinius ar apsauginius veido skydelius. 
2.	Rekomenduoti sportavimo vietoje nesilankyti sportininkams, personalo darbuotojams, priklausantiems rizikos grupei (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“).
3.	Rekomenduoti pagal galimybes sportavimo vietoje naudotis asmenine specializuota apranga, įranga ar sporto inventoriumi. 
4. Įpareigoti sporto paskirties statinių, nenurodytų šio sprendimo 1.1 papunktyje, kuriuose vyksta besiruošiančių čempionatams sportininkų aukšto meistriškumo sporto pratybos,  valdytojus užtikrinti, kad būtų laikomasi tokių pat, kaip nustatyti šio sprendimo 1.2-1.14 papunkčiuose, reikalavimų ir atsižvelgiama į tokias pat, kaip nustatytos šio sprendimo 2 ir 3 punktuose, rekomendacijas.“



Sveikatos apsaugos ministras – valstybės lygio
ekstremaliosios situacijos valstybės operacijų vadovas  	                        Aurelijus Veryga
