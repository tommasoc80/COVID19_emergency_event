
LIETUVOS RESPUBLIKOS SVEIKATOS APSAUGOS MINISTRAS
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ASMENŲ VEŽIMO Į VAKCINACIJOS NUO COVID-19 (KORONAVIRUSO INFEKCIJOS) VIETĄ IR IŠ JOS BŪTINŲ SĄLYGŲ

2021 m. balandžio 12 d. Nr. V-787
Vilnius


Vadovaudamasis Lietuvos Respublikos civilinės saugos įstatymo 14 straipsnio 9 punktu, 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. gruodžio 16 d. nutarimu Nr. 1419 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. lapkričio 4 d. nutarimo Nr. 1226 „Dėl karantino Lietuvos Respublikos teritorijoje paskelbimo“ (toliau – Nutarimas) 2.2.31 ir 2.1.5.1 papunkčiais bei siekdamas užtikrinti COVID-19 ligos (koronaviruso infekcijos) plitimo prevenciją,  n u s p r e n d ž i u:
Įpareigoti savivaldybių administracijų direktorius bei įmonių, įstaigų ir organizacijų, organizuojančių asmenų vežimą į vakcinacijos nuo COVID-19 (koronaviruso infekcijos) vietą (toliau – vakcinacijos vieta) ir iš jos, vadovus užtikrinti, kad:
1. Transporto priemonėje, kuria vykstama į vakcinacijos vietą (toliau – transporto priemonė), nedirbtų asmenys, kurie serga arba jiems pasireiškia ūmių kvėpavimo takų infekcijos simptomai, arba jiems yra taikomas reikalavimas dėl izoliacijos.
2. Transporto priemonėje nevyktų į vakcinacijos vietą asmenys, kurie serga arba jiems pasireiškia ūmių kvėpavimo takų infekcijos simptomai, arba jiems yra taikomas reikalavimas dėl izoliacijos.
3. Transporto priemonės vairuotojai ir vykstantys į vakcinacijos vietą  asmenys, išskyrus vaikus iki 6 metų amžiaus, transporto priemonėje dėvėtų nosį ir burną dengiančias apsaugos priemones (veido kaukes, respiratorius ar kitas priemones), kurios priglunda prie veido ir visiškai dengia nosį ir burną (toliau – kaukės). Kaukių leidžiama nedėvėti neįgalumą turintiems asmenims, kurie dėl savo sveikatos būklės kaukių, dėvėti negali ar jų dėvėjimas gali pakenkti asmens sveikatos būklei (rekomenduojama dėvėti veido skydelį).
4. Transporto priemonėje būtų užimtos tik sėdimos vietos ne mažesniu kaip vieno metro atstumu.  Lengvajame automobilyje ir mikroautobuse vykstančių asmenų skaičius ribojamas tik pagal transporto priemonėje įrengtą maksimalų sėdimų vietų skaičių. Tokiu atveju asmenys turi pagrįsti, kad vyksta į vakcinacijos vietą.
5. Rekomenduojama, kad transporto priemonės (autobuso) vairuotojai būtų atskirti pertvaromis nuo keleivių arba išlaikomas ne mažesnis kaip 2 metrų atstumas.
6. Jeigu autobuso vairuotojo darbo vieta yra visiškai atskirta nuo į vakcinacijos vietą vežamų asmenų, vairuotojas gali būti be kaukės.
7. Kiekvienoje transporto priemonėje (autobuse) būtų įrengtos gerai matomoje ir naudoti patogioje vietoje rankų dezinfekavimo priemonės.
8. Kiekvienoje transporto priemonėje būtų aiškiai matoma informacija apie prevencines COVID-19 ligos (koronavirusinės infekcijos) priemones – saugų atstumą, rankų ir kosėjimo bei čiaudėjimo higieną, privalomą kaukių dėvėjimą, rekomendacija nesilankyti viešose vietose, jei pasireiškia ūmios kvėpavimo takų infekcijos simptomai, informacija, kad pasireiškus ūmių viršutinių kvėpavimo takų ligų susirgimų požymiams (karščiavimas, kosulys, pasunkėjęs kvėpavimas), rekomenduojama konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai.
9. Transporto priemonėse būtų valomi ir dezinfekuojami dažnai liečiami paviršiai (rankenos, turėklai ir pan.) po kiekvieno nuvykimo į vakcinacijos vietą arba iš jos. Aplinkos valymas ir dezinfekcija viešojo transporto priemonės vietoje būtų atliekama vadovaujantis Rekomendacijomis dezinfekcijai sveikatos priežiūros įstaigose ir ne sveikatos priežiūros patalpose (kai galimas užteršimas SARS-CoV-2 virusu) (https://bit.ly/3mWbxzf).



Sveikatos apsaugos ministras, valstybės lygio
ekstremaliosios situacijos valstybės operacijų vadovas  	  Arūnas Dulkys
