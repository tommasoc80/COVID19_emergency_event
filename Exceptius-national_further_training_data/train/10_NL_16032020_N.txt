Regeling van de Minister van Infrastructuur en Waterstaat, van 13 maart 2020, nr. IENW/BSK-2020/51163, houdende vaststelling van de regeling tot beperking van de uitoefening van burgerluchtverkeer in het luchtruim boven Nederland in verband met maatregelen ter voorkoming van verdere verspreiding van het virus dat de ziekte COVID-19 veroorzaakt (Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt)
De Minister van Infrastructuur en Waterstaat,

Handelende in overeenstemming met de Minister voor Medische Zorg en Sport,

Gelet op artikel 21 van Verordening (EG) Nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap (PbEU 2008, L 293) en artikel 5.10, eerste lid, onderdeel a, van de Wet luchtvaart;

BESLUIT:

Artikel 1 (begripsomschrijving)
In deze regeling wordt verstaan onder:

Covid-19:
ziekte veroorzaakt door het SARS-CoV-2 virus.

Artikel 2 (Verbod uitoefening burgerluchtverkeer)
1.Om redenen van openbare orde en veiligheid is ter bescherming van de volksgezondheid de uitoefening van burgerluchtverkeer in het luchtruim boven Nederland verboden voor luchtverkeer dat het vervoer van passagiers tot doel heeft, met luchthavens gelegen op Nederlands grondgebied als plaats van bestemming.

2.Het verbod, bedoeld in het eerste lid, geldt voor het luchtverkeer afkomstig uit de volgende landen die een hoog-risico vormen bij de verspreiding van het virus dat COVID-19 veroorzaakt:

a.Italië;

b.China;

c.Iran;

d.Zuid-Korea.

3.Het verbod, bedoeld in het eerste lid, geldt niet voor:

a.vluchten als bedoeld in het eerste lid, die op het tijdstip van inwerkingtreding reeds zijn aangevangen;

b.mogelijke Nederlandse repatriëring.

Artikel 3 (Inwerkingtreding)
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot vrijdag 13 maart 2020, 18.00 uur plaatselijke tijd. De regeling geldt tot 27 maart 2020, 18:00 uur plaatselijke tijd, tenzij de minister voor dat tijdstip tot verlenging van de regeling heeft besloten.

Artikel 4 (Citeertitel)
Deze regeling wordt aangehaald als: Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
Deze regeling is vastgesteld om de instroom in Nederland van mensen die mogelijk het virus bij zich dragen dat de ziekte COVID-19 veroorzaakt zoveel mogelijk te beperken. Met het oog hierop heeft de Minister voor Medische Zorg en Sport op advies van het RIVM, verzocht de uitoefening van het burgerluchtverkeer in het Nederlandse luchtruim om redenen van openbare orde en veiligheid ter bescherming van de volksgezondheid te verbieden. Het verbod geldt voor luchtverkeer afkomstig uit hoog-risico landen dat het vervoer van passagiers tot doel heeft. Op dit moment betreft dit de volgende landen: Italië, China, Iran en Zuid-Korea. Mogelijk zal de lijst met hoog-risico landen in de komende periode worden uitgebreid of ingekort. In andere lidstaten waaronder Roemenië, Slowakije, Tsjechië, Denemarken, Portugal, Malta, Slovenië, Spanje, Oostenrijk en Hongarije zijn soortgelijke maatregelen getroffen.

Op grond van artikel 21 van verordening (EG) Nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap (PbEU 2008, L 293) zal voor intracommunautaire passagiersvluchten afkomstig uit Italië het verbod voor de duur van veertien dagen gelden. Indien de noodzaak van het verbod langer dan veertien dagen voortduurt, kan, met instemming van de Commissie, het verbod worden verlengd.

Ook voor passagiersvluchten afkomstig van buiten de Europese Unie wordt het verbod voor een periode van veertien dagen opgelegd. Voor een periode van veertien dagen is in eerste instantie gekozen teneinde het verbod proportioneel toe te passen.

Het verbod geldt enkel voor passagiersvluchten, omdat voor deze vluchten het risico van verspreiding van het virus dat COVID-19 veroorzaakt aanwezig is.

Onderhavig verbod wordt tevens bekendgemaakt via een Notice to Airmen (NOTAM).

De Inspectie Leefomgeving en Transport houdt toezicht op de naleving van deze regeling en draagt zorg voor de handhaving daarvan.

De impact voor Nederlandse reizigers in die landen wordt gemonitord. In dringende situaties wordt, zoals gebruikelijk, consulaire bijstand geboden.

De Minister van Infrastructuur en Waterstaat,
C. van Nieuwenhuizen Wijbenga