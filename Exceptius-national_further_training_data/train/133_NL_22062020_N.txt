Wet van 17 juni 2020, houdende regels over een tijdelijke voorziening voor de betekening van exploten op grond van het Wetboek van Burgerlijke Rechtsvordering en wijziging van de Loodsenwet, de Algemene wet inzake rijksbelastingen, de Invorderingswet 1990, de Algemene wet inkomensafhankelijke regelingen en de Luchtvaartwet BES in verband met de uitbraak van COVID-19 (Verzamelspoedwet COVID-19)

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben dat het in verband met de
uitbraak van COVID-19 en de maatregelen ter bestrijding daarvan
wenselijk is enkele spoedeisende tijdelijke voorzieningen te treffen in het
kader van het Wetboek van Burgerlijke Rechtsvordering en een aantal
wijzigingen door te voeren in de Loodsenwet, de Algemene wet inzake
rijksbelastingen, de Invorderingswet 1990, de Algemene wet inkomensafhankelijke regelingen en de Luchtvaartwet BES;
Zo is het, dat Wij, de Afdeling advisering van de Raad van State van het
Koninkrijk gehoord, en met gemeen overleg der Staten-Generaal, hebben
goedgevonden en verstaan, gelijk Wij goedvinden en verstaan bij deze:
Artikel 1 (feitelijke onmogelijkheid uitreiking exploten in
persoon)
Voor de toepassing van artikel 47, eerste lid, derde volzin, van het
Wetboek van Burgerlijke Rechtsvordering is van een feitelijke onmogelijkheid om aan een van de in artikel 46, eerste lid, van dat wetboek
bedoelde personen afschrift te laten, steeds sprake zolang de richtlijnen
van het RIVM voorschrijven dat personen afstand houden wegens
besmettingsgevaar met COVID-19.
Artikel 2 (wijziging van de Loodsenwet)
Na artikel 68 van de Loodsenwet worden drie artikelen ingevoegd,
luidende: 
Artikel 68a
1. De voorzitter van de corporatie of een regionale corporatie kan
bepalen dat leden in bijzondere gevallen geen toegang hebben tot de
ledenvergadering, bedoeld in artikel 14, eerste lid, onderdeel a, respectievelijk b. In dat geval draagt de voorzitter er zorg voor dat de leden in een
digitale omgeving door middel van een tweezijdig elektronisch communicatiemiddel aan de opgeroepen ledenvergadering kunnen deelnemen,
daarin het woord kunnen voeren en het stemrecht kunnen uitoefenen.
Daartoe is vereist dat de leden via het elektronisch communicatiemiddel
kunnen worden geïdentificeerd.
2. In een geval als bedoeld in het eerste lid wordt op de agenda en de
mededeling van de opgeroepen ledenvergadering als de plaats van de
vergadering het communicatiemiddel vermeld.
3. In een geval als bedoeld in het eerste lid wordt ten aanzien van het
vereiste dat een lid aanwezig is op de vergadering, gelezen dat een lid
deelneemt aan de vergadering.
Artikel 68b
Een samenwerkingsverband van registerloodsen, opgericht ter
uitvoering van artikel 15, eerste lid, onderdeel b, dat berust op een
maatschap als bedoeld in artikel 1655 van Boek 7a van het Burgerlijk
Wetboek, kan in bijzondere gevallen bijeenkomen in een digitale
omgeving door middel van een tweezijdig elektronisch communicatiemiddel, onder de voorwaarden dat alle in de maatschap verbonden
personen aan de vergadering kunnen deelnemen, daarin het woord
kunnen voeren en het stemrecht kunnen uitoefenen.
Artikel 68c
De artikelen 68a en 68b vervallen op een bij koninklijk besluit te bepalen
tijdstip.
Artikel 3 (wijziging artikel 30hb van de Algemene wet inzake
rijksbelastingen)
De Algemene wet inzake rijksbelastingen wordt als volgt gewijzigd:
A
Artikel 30hb komt te luiden:
Artikel 30hb
1. Het percentage van de belastingrente voor de vennootschapsbelasting, de erfbelasting, de loonbelasting, de dividendbelasting, de
omzetbelasting, de overdrachtsbelasting, de belasting van personenauto’s
en motorrijwielen, de accijns, de verbruiksbelasting van alcoholvrije
dranken en de in artikel 1 van de Wet belastingen op milieugrondslag
genoemde belastingen bedraagt 0,01.
2. Het percentage van de belastingrente voor de inkomstenbelasting
bedraagt 4.
B
Artikel 30hb komt te luiden: 
Artikel 30hb
Het percentage van de belastingrente bedraagt 0,01.
C
Artikel 30hb komt te luiden:
Artikel 30hb
Het percentage van de belastingrente bedraagt een bij algemene
maatregel van bestuur vast te stellen percentage, dat voor verschillende
belastingen verschillend kan worden vastgesteld.
Artikel 4 (wijziging artikelen 27a en 29 van de Invorderingswet
1990)
De Invorderingswet 1990 wordt als volgt gewijzigd:
A
In artikel 27a, derde lid, wordt na «naar het in artikel 29 bedoelde
percentage» ingevoegd «voor in rekening te brengen invorderingsrente».
B
Artikel 29 komt te luiden:
Artikel 29
Het percentage van de invorderingsrente bedraagt een bij algemene
maatregel van bestuur vast te stellen percentage, dat voor in rekening te
brengen en voor te vergoeden invorderingsrente verschillend kan worden
vastgesteld. In de algemene maatregel van bestuur kan worden bepaald
dat de vaststelling van de percentages terugwerkt tot en met 1 juni 2020.
C
In artikel 29 vervalt de tweede zin.
Artikel 5 (wijziging artikel 27 van de Algemene wet inkomensafhankelijke regelingen)
De Algemene wet inkomensafhankelijke regelingen wordt als volgt
gewijzigd:
A
Artikel 27, derde lid, komt te luiden:
3. Het percentage van de in rekening te brengen rente bedraagt 0,01 en
het percentage van de te vergoeden rente bedraagt 4.
B
Artikel 27, derde lid, komt te luiden:
3. Het percentage van de rente is gelijk aan het percentage dat
ingevolge artikel 30hb van de Algemene wet inzake rijksbelastingen ten
aanzien van de inkomstenbelasting wordt gehanteerd.
Artikel 6 (wijziging Luchtvaartwet BES)
De Luchtvaartwet BES wordt als volgt gewijzigd:
A
Aan het einde van artikel 1, eerste lid, wordt, onder vervanging van de
punt aan het slot van onderdeel z door een puntkomma, een onderdeel
toegevoegd, luidende:
aa. NOTAM: een bericht aan luchtvarenden gedistribueerd middels
telecommunicatie met inlichtingen over de instelling, toestand, of
verandering van enige luchtvaartfaciliteit, -dienstverlening, -procedure of
-gevaar, waarvan het noodzakelijk is dat personen die betrokken zijn bij de
vluchtvoorbereiding en -uitvoering er tijdig kennis van nemen.
B
Artikel 24 wordt als volgt gewijzigd:
1. Voor de tekst wordt de aanduiding «1.» geplaatst.
2. Er wordt een lid toegevoegd, luidende:
2. Van de regelingen krachtens het eerste lid wordt mededeling gedaan
door middel van een NOTAM.
Artikel 7 (overgangsbepaling wijzigingen Algemene wet inzake
rijksbelastingen, Invorderingswet 1990 en Algemene wet
inkomensafhankelijke regelingen)
Een uit artikel 3, artikel 4, onderdeel B, of artikel 5 voortvloeiende
wijziging van een rentepercentage is uitsluitend van toepassing bij de
renteberekening over het deel van de renteperiode vanaf het tijdstip
waarop de betreffende wijziging in werking treedt of, ingeval artikel 8,
eerste lid, onderdeel a of onderdeel b, toepassing vindt, over het deel van
de renteperiode vanaf de datum, bedoeld in artikel 8, eerste lid, onderdeel
a, onderscheidenlijk onderdeel b.
Artikel 8 (inwerkingtreding en vervallen)
1. Deze wet treedt in werking op een bij koninklijk besluit te bepalen
tijdstip, dat voor de verschillende artikelen en onderdelen daarvan
verschillend kan worden vastgesteld, met dien verstande dat daarbij
tevens kan worden bepaald dat:
a. de artikelen 3, onderdeel A, 4, onderdeel A, en 5, onderdeel A,
terugwerken tot en met 1 juni 2020;
b. artikel 3, onderdeel B, terugwerkt tot en met 1 juli 2020.
2. Artikel 1 werkt terug tot en met 16 maart 2020.
3. Artikel 1 vervalt op 1 september 2020. Het tijdstip waarop artikel 1
vervalt kan bij koninklijk besluit worden bepaald op een ander tijdstip, met
dien verstande dat dit tijdstip steeds ten hoogste twee maanden na het
tijdstip ligt waarop de wet zou vervallen.
4. De voordracht voor een krachtens het derde lid vast te stellen
koninklijk besluit wordt niet eerder gedaan dan een week nadat het
ontwerp aan beide Kamers van de Staten-Generaal is overgelegd.
Artikel 9 (citeertitel)
Deze wet wordt aangehaald als: Verzamelspoedwet COVID-19
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 17 juni 2020
Willem-Alexander
De Minister van Infrastructuur en Waterstaat,
C. van Nieuwenhuizen Wijbenga
Uitgegeven de tweeëntwintigste juni 2020
De Minister van Justitie en Veiligheid,
F.B.J. Grapperhaus