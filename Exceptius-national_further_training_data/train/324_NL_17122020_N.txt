Regeling van de Staatssecretaris van Economische Zaken en Klimaat van 16 december 2020, nr. WJZ/ 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet Corona
De Staatssecretaris van Economische Zaken en Klimaat,

Gelet op de artikelen 2, 4, 5, eerste en tweede lid, 7, tweede lid, 16, 25 en 30, vijfde lid, van het Kaderbesluit nationale EZ-subsidies;

Besluit:

ARTIKEL I
De Regeling nationale EZK- en LNV-subsidies wordt als volgt gewijzigd:

A

In artikel 1.8, zevende lid, wordt ‘onderdeel 86’ vervangen door ‘onderdeel 88’.

B

In artikel 3.13b.12 wordt ‘staatssteunmaatregel SA.56914 (2020/N)’ vervangen door ‘staatssteunmaatregel SA.59925 (2020/N)’.

C

In artikel 3.13b.13 wordt ‘1 januari 2021’ vervangen door ‘1 juli 2021’.

D

In artikel 3.25.2, derde lid, onderdeel D wordt ‘31 december 2020’ vervangen door ‘30 juni 2021’.

E

Artikel 3.25.3, eerste lid, onder g, komt te luiden:

g.een onderneming in stand houdt waarmee een kredietovereenkomst is gesloten of waaraan een lening is verstrekt met toepassing van de titels 2.5, 3.11, 3.13, 3.13a of 3.13b;

F

Na artikel 3.25.8 wordt een artikel ingevoegd, luidende:

Artikel 3.25.8a Overgangsrecht
Een aanvraag om subsidie die betrekking heeft op een krediet dat is verstrekt tussen 10 oktober 2020 en het tijdstip waarop de regeling van de Staatssecretaris van Economische Zaken en Klimaat van 16 december 2020, nr. WJZ / 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet in werking treedt, wordt beoordeeld met inachtneming van de wijziging van artikel 4, sub a, onder 11 van bijlage 3.25.1, onderscheidenlijk artikel 3.25.3, onderdeel g, ingevolge de voornoemde regeling.

G

In artikel 3.25.9 wordt ‘SA.57397 (2020/N)’ vervangen door ‘SA.59925 (2020/N)’.

H

In artikel 3.25.10 wordt ‘1 januari 2021’ vervangen door ‘1 juli 2021’.

I

Bijlage 3.25.1 behorende bij artikel 3.25.7 van de Regeling nationale EZK- en LNV-subsidies wordt als volgt gewijzigd:

1. In artikel 3, zevende lid, wordt ‘15 december 2020’ vervangen door ‘15 juni 2021’ en wordt ‘31 december 2020’ vervangen door ‘30 juni 2021’.

2. Artikel 4 wordt als volgt gewijzigd:

a. In artikel 4, onderdeel a, onder 1, wordt ‘31 december 2020’ vervangen door ‘30 juni 2021’.

b. Artikel 4, onderdeel a, onder 11, komt te luiden:

11°.geen onderneming in stand te houden waarmee een kredietovereenkomst is gesloten of waaraan een lening is verstrekt met toepassing van de titels 2.5, 3.11, 3.13, 3.13a of 3.13b;

3. In artikel 17 wordt, onder vernummering van het achtste lid tot het negende lid, een lid ingevoegd, luidende:

8.Het zevende lid is ten aanzien van de wijzigingen van artikel 4, onderdeel a, onder 11, ingevolge regeling van de Staatssecretaris van Economische Zaken en Klimaat van 16 december 2020, nr. WJZ / 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet niet van toepassing op garantstellingskredieten welke zijn verstrekt tussen 10 oktober 2020 en het tijdstip waarop de voornoemde regeling in werking treedt.

ARTIKEL II
De tabel van artikel 1 van de Regeling openstelling EZK- en LNV-subsidies 2020 wordt als volgt gewijzigd:

A

In de tabel van artikel 1 komt de rij van titels 3.13, 3.13b en 3.14 te luiden:

Titels 3.13, 3.13b en 3.14: Garantie ondernemingsfinanciering, Garantie ondernemingsfinanciering uitbraak coronavirus en Garantstelling gericht op bankgaranties

3.13.2, 3.13b.2 en 3.14.2

 	 	
Voor titel 3.13 en 3.14 01-01-2020 t/m 31-12-2020

Voor titel 3.13b Tijdstip waarop de regeling van de Staatssecretaris van Economische Zaken en Klimaat van 23 april 2020, nr. WJZ / 20095811, tot wijziging van de Regeling nationale EZK- en LNV-subsidies en de Regeling openstelling EZK- en LNV-subsidies 2020 in werking treedt t/m 15-12-2020 en tijdstip waarop de regeling van de Staatssecretaris van Economische Zaken en Klimaat van 16 december 2020, nr. WJZ / 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet in werking treedt t/m 31-12- 2020

In totaal voor titels 3.13, 3.13b en 3.14 samen:

€ 10.000.000.000

B

In de tabel van artikel 1 wordt na de rij van Titel 3.25: Garantie Klein Krediet Corona een rij ingevoegd, luidende:

 	 	 	 	
tijdstip waarop de regeling van de Staatssecretaris van Economische Zaken en Klimaat van 16 december 2020, nr. WJZ / 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet in werking treedt t/m 15-06- 2021

€ 250.000.000

ARTIKEL III
De tabel van artikel 1 van de Regeling openstelling EZK- en LNV-subsidies 2021 wordt als volgt gewijzigd:

A

De rij van Titels 3.13 en 3.14: Garantie ondernemingsfinanciering en Garantstelling gericht op bankgaranties wordt vervangen door de volgende rij:

Titels 3.13, 3.13b en 3:14: Garantie ondernemingsfinanciering, Garantie ondernemingsfinanciering uitbraak coronavirus en Garantstelling gericht op bankgaranties

3.13.2, 3.13b.2 en 3.14.2

 	 	
Voor titel 3.13 en 3.14 01-01-2021 t/m 15-03-2021

Voor titel 3.13b 01-01-2021 t/m 15-06-2021

€ 2.500.000.000

B

Voor de eerste rij van Titel 4.2: Topsector energieprojecten wordt een rij ingevoegd, luidende:

Titel 3.25: Garantie Klein Krediet Corona

3.25.2

 	 	
tijdstip waarop de regeling van de Staatssecretaris van Economische Zaken en Klimaat van 16 december 2020, nr. WJZ / 20277916, houdende wijziging van de Regeling nationale EZK- en LNV-subsidies, de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021 in verband met het wijzigen van de vervaldatum en openstelling van de subsidiemodules Garantie ondernemingsfinanciering uitbraak coronavirus en de Garantie Klein Krediet in werking treedt t/m 15-06-2021

€ 250.000.000

ARTIKEL IV
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst met uitzondering van artikel III dat in werking treedt met ingang van het tijdstip waarop de Regeling openstelling EZK- en LNV-subsidies 2021 in werking treedt.

Deze regeling zal met de toelichting in de Staatscourant worden geplaatst.

's-Gravenhage, 16 december 2020
De Staatssecretaris van Economische Zaken en Klimaat,
M.C.G. Keijzer
TOELICHTINGI. Algemeen1. Inleiding
Deze regeling voorziet in een aanpassing met betrekking tot de subsidiemodule Garantie ondernemingsfinanciering uitbraak coronavirus (hierna: GO-C) en de subsidiemodule Garantie Klein Krediet Corona (hierna: KKC) en die zijn opgenomen in de Regeling nationale EZK- en LNV-subsidies (hierna: RNES). Beide subsidiemodules houden verband met steun aan bedrijven die getroffen zijn door de uitbraak van het coronavirus. Met de GO-C staat de overheid voor een deel garant voor leningen verstrekt aan bedrijven. De bedrijven die worden geraakt door de gevolgen van de uitbraak van het coronavirus en daardoor in liquiditeitsproblemen komen, kunnen tijdelijk gebruik maken van de financierings-mogelijkheden die deze garantiestelling geeft. Deze verruiming, die voor de brede doelgroep van bedrijven wordt ingezet, betekent onder andere dat de Staat een hoger garantieaandeel aanbiedt in deze subsidiemodule. De subsidiemodule KKC is in het leven geroepen ter ondersteuning van MKB-ondernemingen die getroffen zijn door de uitbraak van het coronavirus met een relatief kleine financieringsbehoefte tussen de € 10.000,– en € 50.000,–. De relatief kleine financieringsomvang en de verhouding daarvan tot de handlingskosten maakt dat deze MKB-ondernemingen extra steun nodig hebben. Het doel van de KKC is om op een verantwoorde wijze een zo breed mogelijke groep MKB-ondernemingen tegen relatief gunstige voorwaarden in hun financieringsbehoefte tot € 50.000 te voorzien. Beide subsidiemodules zijn aanvankelijk opengesteld tot en met 15 december 2020 en kennen een vervaldatum van 1 januari 2021. Dit is in overeenstemming met artikel 4.10, tweede lid, van de Comptabiliteitswet 2016, dat bepaalt dat een subsidieregeling een tijdstip moet bevatten waarop de regeling vervalt. Dat tijdstip mag niet later zijn dan vijf jaar na inwerkingtreding van de regeling.

Nu diverse ondernemingen in meer of mindere mate geconfronteerd blijven met beperkingen ten gevolge van de uitbraak van het coronavirus is er voor gekozen om de openstelling van beide subsidiemodules te verlengen tot en met 30 juni 2021.

Gelet hierop wordt de vervaldatum van de subsidiemodules gewijzigd van 1 januari 2021 naar 1 juli 2021 (zie de artikelen 3.13b.13 en 3.25.10 van de RNES). Deze datum sluit aan bij de recentelijk verlengde Tijdelijke kaderregeling inzake staatssteun ter ondersteuning van de economie vanwege de huidige COVID-19-uitbraak (PbEU 2020, C 91 I). Steun, die met toepassing van die kaderregeling is goedgekeurd, moet op uiterlijk 30 juni 2021 zijn verleend.

Op grond van artikel 4.10, zevende lid, van de Comptabiliteitswet 2016 moet de aanpassing van een vervaldatum bij de Tweede Kamer worden voorgehangen. Onderhavige regeling is daarom aan de Tweede Kamer overgelegd (Kamerstukken II 2019/20, 35420, nr. 189).

2. Regeldruk
In deze wijzigingsregeling gaat het slechts om een verlenging van de openstelling van de subsidiemodules en voor wat betreft de KKC-module wordt het mogelijk gemaakt om verschillende KKC-kredieten te stapelen tot een maximumbedrag van € 50.000,–. Er is geen sprake van aanvullende verplichtingen waardoor deze wijzigingsregeling niet leidt tot extra regeldrukkosten.

II. Artikelsgewijs
De artikelen in deze regeling worden hieronder waar nodig toegelicht.

Artikel I, onderdeel A
In artikel 1.8, zevende lid, wordt een verwijzing naar de Tijdelijke kaderregeling inzake staatssteun ter ondersteuning van de economie vanwege de huidige COVID-19-uitbraak (PbEU 2020, C 91 I) aangepast.

Artikel I, onderdelen C, D, H en I, onderdeel 1 en 2, onder a
De wijzigingen die zijn opgenomen in deze onderdelen zien op de verlenging van de openstelling van beide subsidiemodules tot en met 15 juni 2021 en de wijziging van de vervaldatum van beide modules naar 1 juli 2021.

Artikel I, onderdelen E, F en I, onderdeel 2, onder b en onderdeel 3
Naast de verlenging van de openstelling van beide subsidiemodules wordt voor de KKC specifiek ook een wijziging opgenomen om een stapeling van KKC-kredieten mogelijk te maken tot het huidige maximum voor KKC-kredieten van € 50.000,–. Deze wijziging wordt doorgevoerd omdat bij MKB-ondernemingen behoefte aan de mogelijkheid van stapeling van kredieten blijkt te bestaan, nu de beperkingen ten gevolge van de uitbraak van het coronavirus en de schade die daaruit voortvloeit langer aanhouden dan eerder voorzien. Hieruit volgen de wijzigingen in artikel 3.23.3, eerste lid, onderdeel g, en de wijziging van artikel 4, sub a, onder 11 van bijlage 3.25.1 van de RNES. Zowel in de subsidiemodule (artikel 3.25.8a) als in de garantstellingsovereenkomst (artikel 17, nieuw achtste lid) is een bepaling opgenomen om het mogelijk te maken dat stapeling tot het maximum van € 50.000 ook mogelijk is ten aanzien van kredieten die zijn verstrekt tussen 10 oktober en de datum van inwerkingtreding van de onderhavige regeling.

Artikel I, onderdelen B en G
De wijzigingen van de GO-C en de KKC zijn aan de Europese Commissie voorgelegd ter goedkeuring. Dit heeft geresulteerd een nieuw goedkeuringsbesluit. Dit is aangepast in de artikelen 3.13b.12 en 3.25.9 van de RNES.

Artikelen II en III
Met deze artikelen wordt voorzien in opname van de openstelling van de GO-C en de KKC in de Regeling openstelling EZK- en LNV-subsidies 2020 en de Regeling openstelling EZK- en LNV-subsidies 2021. Beide subsidiemodules worden, na het aflopen van de termijn van voorhang bij de Tweede Kamer, met ingang van het moment van inwerkingtreding van onderhavige regeling weer opengesteld. De subsidiemodule GO-C wordt in eerste instantie weer opengesteld tot en met 31 december 2020 onder het huidige budget van € 10.000.000.000 dat thans geldt voor de titels 3.13, 3.13b en 3.14. Dit is mogelijk omdat hiervoor nog voldoende budget beschikbaar is. Per 1 januari 2021 wordt de GO-C wederom opengesteld ditmaal met een budget in totaal voor de titels 3.13, 3.13b en 3.14 samen van € 2.500.000.000,–. De GO-C wordt opengesteld tot en met 15 juni 2021. De KKC wordt opengesteld tot en met 15 juni 2021 met een budget van € 250.000.000.

Artikel IV
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. Met die datum van inwerkingtreding wordt afgeweken van de systematiek van de vaste verandermomenten, inhoudende dat ministeriële regelingen met ingang van de eerste dag van een kwartaal in werking treden en twee maanden voordien bekend worden gemaakt. Dat kan in dit geval worden gerechtvaardigd, omdat de doelgroep gebaat is bij spoedige inwerkingtreding van deze regeling. Op deze wijze wordt de doelgroep de mogelijkheid geboden spoedig subsidieaanvragen in te dienen. In afwijking hiervan treedt artikel III, waarmee de Regeling openstelling EZK- en LNV-subsidies 2021 wordt gewijzigd, in werking op het moment waarop die regeling in werking treedt. Dit zal zijn op 1 januari 2021.

De Staatssecretaris van Economische Zaken en Klimaat,
M.C.G. Keijzer