CyLaw | Αναφορικά μ'εμάς | Επικοινωνία
CyLaw | Αναφορικά μ'εμάς | Επικοινωνία
Έρευνα - Κατάλογος Αποφάσεων Πρωτόδικων Δικαστηρίων - Εμφάνιση Αναφορών (Noteup on) - Αφαίρεση Υπογραμμίσεων
ECLI:CY:EDLAR:2021:A15
ΕΠΑΡΧΙΑΚΟ ΔΙΚΑΣΤΗΡΙΟ ΛΑΡΝΑΚΑΣ
ΕΝΩΠΙΟΝ: Μ. Παπαθανασίου, Ε.Δ.
Αρ. Αγωγής: 1157/20
ΜΕΤΑΞΥ:
	 ΛΟΥΚΑ
Ενάγοντα
Και
	•	ΣΑΒΒΑΣ Μ. ΠΠΙΡΙΛΛΟΣ ΛΙΜΙΤΕΔ (ΗΕ35066)
2	 ΠΥΡΡΙΛΛΟΣ
Εναγόμενων
Αίτηση ημερ.22.09.2020 για συνοπτική απόφαση
Ημερομηνία: 19/02/2021
Εμφανίσεις
(δεν υπήρξε φυσική παρουσία των ευπαίδευτων συνηγόρων - η απόφαση τους στάλθηκε με ηλεκτρονικό ταχυδρομείο)
Για τον Ενάγοντα/Αιτητή: Αντωνάκης Σωτηρίου & Συνεργάτες ΔΕΠΕ
Για τους Εναγόμενους 1 και 2/Καθ'ων η αίτηση: Θέμης Θωμά & Συνεργάτες ΔΕΠΕ.
ΑΠΟΦΑΣΗ
Εισαγωγή
Οι ενάγοντες με την παρούσα αγωγή τους ζητούν διάταγμα εναντίον των εναγόμενων 1 με το οποίο να αναγνωρίζεται ότι οι τελευταίοι επεμβαίνουν παράνομα επί του υποστατικού στην οδό ΧΧΧΧΧ 3 στη Λάρνακα, ως επίσης διάταγμα έξωσης τους από το εν λόγω υποστατικό, διάταγμα που να διατάσσει τους εναγόμενους 1 και ή τους υπαλλήλους και ή υπηρέτες τους και ή αντιπροσώπους τους και ή εντολοδόχους τους να παραδώσουν την κατοχή του υποστατικού στον ενάγοντα και διάταγμα που να επιτρέπει στον ενάγοντα και ή στους νόμιμους αντιπροσώπους του όπως λάβουν τα αναγκαία μέτρα προς ανάκτηση της κατοχής του υποστατικού.
Περαιτέρω αξιώνουν εναντίον των εναγόμενων 1 και 2 απόφαση για καταβολή αποζημιώσεων ύψους €6.000.- μηνιαίως από 01/05/20 μέχρι την άρση της παρανομίας και ή παράδοσης του υποστατικού, πλέον ποσό €8.760.- που αφορά δεδουλευμένα / καθυστερημένα ενοίκια των μηνών Μαρτίου και Απριλίου 2020, νόμιμο τόκο και έξοδα.
Σύμφωνα με την έκθεση απαίτησης ο ενάγοντας είναι ιδιοκτήτης του επίδικου υποστατικού και οι εναγόμενοι 1 ενοικίασαν το υποστατικό από τον ενάγοντα δυνάμει συμφωνίας ενοικίασης ημερ.07/12/07. Ο εναγόμενος 2 εγγυήθηκε προσωπικά την πιστή τήρηση από τους εναγόμενους 1 οποιασδήποτε υποχρέωσης σχετικά με την ενοικίαση και κατοχή του υποστατικού μέχρι εκκένωσης του και παράδοσης του στον ενάγοντα.
Μετά τη λήξη της συμφωνίας ημερ. 07/12/07 οι εναγόμενοι 1 συνέχισαν να πληρώνουν μηνιαίως στον ενάγοντα ενοίκιο ύψους €4380.-, κάτι που ο ενάγοντας αποδέχτηκε καθορίζοντας έτσι τη σχέση των διαδίκων σχέση από μήνα σε μήνα. Ένεκα δε παράλειψης των εναγόμενων 1 να καταβάλουν ενοίκια ο ενάγοντας τερμάτισε τη συμφωνία με επιστολή ημερ. 13/04/20, όμως παρά τον τερματισμό οι εναγόμενοι 1 κατέχουν και ή επεμβαίνουν στο ακίνητο παράνομα.
Λόγω της παράνομης επέμβασης ο ενάγοντας ζημιώνει στο ύψος της ενοικιαστικής αξίας του υποστατικού η οποία τον ουσιώδη χρόνο καθορίζεται σε €6.000.- μηνιαίως, ενώ οι εναγόμενοι παραλείπουν και ή αρνούνται να καταβάλουν στον ενάγοντα ενοίκια ύψους €8.760.-.
Γι' αυτό ο ενάγοντας ήγειρε την παρούσα αγωγή και αξιώνει ως ανωτέρω.
Στο σημείο αυτό αναφέρεται ότι μέχρι και σήμερα οι εναγόμενοι δεν έχουν καταχωρήσει υπεράσπιση.
Η επίδικη αίτηση
Ο Ενάγοντας με την επίδικη αίτηση του Ζητά συνοπτική απόφαση εναντίον των Εναγόμενων 1 και 2.
Η αίτηση βασίΖεται στους Θεσμούς Πολιτικής Δικονομίας, Δ.18 Θ.1-9, Δ.48 Θ.1-12 και Δ.64, στον Περί Αστικών Αδικημάτων Νόμο, Κεφ.148, άρθρο 43 και στις γενικές και συμφυείς εξουσίες του Δικαστηρίου.
Η αίτηση δε υποστηρίζεται από ένορκη δήλωση (ΕΔ) του Ενάγοντα, ο οποίος
αναφέρει τα ακόλουθα:
« 1. Είμαι ο ενάγων στην υπό τον ως άνω αριθμό και τίτλο αγωγή και έχω προσωπική γνώση των γεγονότων που αποκαλύπτω. Για όσα γεγονότα δεν έχω προσωπική γνώση αποκαλύπτω την πηγή των γνώσεων μου. Για θέματα, δε, αμιγώς νομικά έχω λάβει προς τούτο νομική συμβουλή από τους δικηγόρους μου.
	•	Στις 14/07/2020 καταχώρισα, μέσω των δικηγόρων μου, το υπό τον ως άνω αριθμό ειδικώς οπισθογραφημένο κλητήριο ένταλμα.
	•	Επιβεβαιώνω ως αληθή και υιοθετώ πλήρως το περιεχόμενο της έκθεσης απαίτησης που συνοδεύει το κλητήριο ένταλμα.
	•	Είμαι ο εγγεγραμμένος ιδιοκτήτης του υποστατικού επί της οδού ΧΧΧΧΧ 3, ΧΧΧΧΧ στη Λάρνακα.
	•	Δυνάμει συμφωνίας ενοικίασης ημερ. 07/12/2007, οι εναγόμενοι 1 ενοίκιασαν από εμένα το πιο πάνω υποστατικό για περίοδο 10 ετών με συμφωνηθέν ενοίκιο ύψους ΛΚ2,300 μηνιαίως. Ο εναγόμενος 2 εγγυήθηκε ρητά και προσωπικά την πιστή τήρηση οποιοσδήποτε υποχρέωσης σχετικά με την ενοικίαση και κατοχή του πιο πάνω υποστατικού από τους εναγομένους 1 μέχρι εκκένωσής και παράδοσής του. Επισυνάπτω αντίγραφο συμφωνίας ημερ. 07/12/2007 ως «Τεκμήριο Α».
	•	Μετά τη λήξη της συμφωνίας ημερ. 07/12/2007 οι εναγόμενοι 1 συνέχισαν να μου πληρώνουν μηνιαίως ενοίκιο ύψους €4.380,00.- κάτι το οποίο αποδέχτηκα. Όπως μου εξήγησαν οι δικηγόροι μου, η ενοικίαση καθορίστηκε από μήνα σε μήνα συμφώνως με την καταβολή του μηνιαίου ενοικίου.
	•	Ένεκα της παράλειψης των εναγομένων 1 να πληρώνουν δεδουλευμένα ενοίκια κατά την πρώτη μέρα εκάστου μηνός ως η μεταξύ μας συμφωνία, στις 13/04/2020, μέσω των δικηγόρων μου, τερμάτισα τη συμφωνία αποστέλλοντας μέσω ταχυδρομείου σχετική επιστολή προς τους εναγομένους. Επισυνάπτω αντίγραφο επιστολής τερματισμού ημερ. 13/04/2020 ως «Τεκμήριο Β».
	•	Ενώ οι εναγόμενοι παραδέχτηκαν με επιστολή των δικηγόρων τους ημερ. 13/05/2020 την οφειλή δεδουλευμένων ενοικίων από το Μάρτιο του 2020 οι τελευταίοι δεν εξόφλησαν τα οφειλόμενα ενοίκια ύψους €8.760,00.- ούτε μου παρέδωσαν την κατοχή του υποστατικού προσπαθώντας επικαλούμενοι οικονομικές δυσκολίες να επιτύχουν μείωση του ενοικίου. Επισυνάπτω αντίγραφο επιστολής ημερ. 13/05/2020 ως « Τεκμήριο Γ».
	•	Κατανοώ τη δύσκολη οικονομική κατάσταση των εναγομένων, η οποία φημολογείτο εδώ και αρκετούς μήνες στην αγορά, πριν την πανδημία του Covid-19. Όμως η συμπεριφορά των εναγομένων μου προκαλεί αντίστοιχες οικονομικές δυσκολίες που θέτουν σε κίνδυνο την ιδιοκτησία μου γεγονός που οι εναγόμενοι εκμεταλλεύονται για να επιτύχουν τους στόχους τους.
	•	Στη βάση των πιο πάνω και ύστερα από νομική συμβουλή που έλαβα καταχώρισα την υπό τον ως άνω αγωγή αξιώνοντας εναντίον των εναγομένων άρση της παράνομης επέμβασης και καταβολή των δεδουλευμένων ενοικίων ύψους €8.760,00.- ως αποζημιώσεις. Επίσης, λόγω της παράνομης επέμβασης των εναγομένων 1 επί του υποστατικού και της κατ' επέκτασης αποστέρησης μου από το να το χρησιμοποιώ και να το καρπούμαι υφίσταμαι ζημιά ίση με το συμφωνηθέν ενοίκιο ύψους €4.380 μηνιαίως και την οποία αξιώνω μέχρι παράδοσης του υποστατικού σε εμένα.
	•	Εκκρεμούσης της αγωγής, στις 28/08/2020, εκπρόσωπος των εναγομένων 1 μου παρέδωσε 2 επιταγές συνολικού ύψους €4.379,20. Οι επιταγές εισπράχθηκαν έναντι των απαιτήσεων μου όπως αυτές καθορίζονται στην υπό τον ως άνω αγωγή κι ως εκ τούτου, περιορίζω τις αξιώσεις μου αναλόγως. Επισυνάπτω αντίγραφα επιταγών και επιστολή των δικηγόρων μου ημερ. 14/09/2020 ως «Τεκμήριο Δ».
	•	Εξ' όσων καλύτερα γνωρίζω και ειλικρινά πιστεύω, οι Εναγόμενοι 1 και 2 δεν έχουν υπεράσπιση γεγονός που επιβεβαιώνεται από την παραδοχή
της οφειλής τους όπως αυτή προκύπτει τόσο από την επιστολή των δικηγόρων τους ημερ. 13/05/2020 όσο κι από την πληρωμή μέρους των απαιτήσεών μου.
	•	Επίσης, διευκρινίζω ότι, ενώ έχει παρέλθει η προθεσμία καταχώρισης υπεράσπισης οι εναγόμενοι δεν έχουν ενεργοποιήσει διαδικασίες παράτασης του χρόνου προφανώς λόγω της έλλειψης προβολής οποιοσδήποτε υπεράσπισης αλλά και της πρόθεσης των εναγομένων να προκληθεί περαιτέρω καθυστέρηση στη διαδικασία.
	•	Από την πιο πάνω συμπεριφορά των εναγόμενων προκύπτει ευθέως η προσπάθεια τους να μου προκαλέσουν οικονομική πίεση με σκοπό να αποδεχτώ την υπογραφή νέας συμφωνίας ενοικίασης με μειωμένο ενοίκιο, λαμβανομένου υπόψη και του ότι αποτέλεσε εισήγησή τους στο παρελθόν και συγκεκριμένα με την επιστολή των δικηγόρων τους ημερ. 13/05/2020.
	•	Οι εναγόμενοι γνωρίζουν ότι η αδυναμία λήψης ενοικίου και η καθυστέρηση που προκαλείται με την καταχώριση της εμφάνισης τους και της συνεπακόλουθης αδυναμίας μου να αξιοποιήσω το υποστατικό θέτει σε κίνδυνο τη βιωσιμότητα του δανείου μου και κατ' επέκταση όσο δε λαμβάνω ενοίκια κινδυνεύει το δάνειο μου να καταστεί με εξυπηρετούμενο και να χάσω την ιδιοκτησία μου.
	•	Ειδικότερα, το υποστατικό κτίστηκε κατόπιν δανειοδότησης που εξασφάλισα από πιστωτικό ίδρυμα και επιβαρύνεται με υποθήκη μέχρι εξοφλήσεως του δανείου. Το ποσό της δόσης μου πληρωνόταν απευθείας από το μηνιαίο ενοίκιο που λάμβανα για το υποστατικό. Επισυνάπτω αντίγραφο επιστολής της Τράπεζας Κύπρου Δημόσιας Εταιρείας Λτδ ημερ. 31/03/2015, αντίγραφο συμφωνίας δανείου ημερ. 31/03/2015, κατάσταση λογαριασμού του δανείου μου, κατάσταση του προσωπικού μου λογαριασμού, αντίγραφο επιστολής μου ημερ. 31/03/2015 ως «Τεκμήριο Ε».
	•	Γνωστοποιώ στο Δικαστήριο ότι ενόψει της πανδημίας του Covid-19 εξασφάλισα αναστολή των δόσεών μου μέχρι το τέλος του έτους 2020. Μετά από αυτό το χρονικό διάστημα η ιδιοκτησία μου τίθεται σε κίνδυνο και η ανάγκη αξιοποίησης του ακινήτου μου καθίσταται άμεση ενώ ο χρόνος απραξίας που παρέρχεται μου προκαλεί τεράστια οικονομική ζημιά με ορατό κίνδυνο αυτή να καταστεί μη αναστρέψιμη στην περίπτωση που η ιδιοκτησία μου εκποιηθεί. Επισυνάπτω αντίγραφο αιτήματος μου ημερ. 03/04/2020 ως «Τεκμήριο Στ».
	•	Ενόψει όλων των πιο πάνω, ειλικρινά πιστεύω ότι υπό τις περιστάσεις είναι ορθό και δίκαιο το Δικαστήριο να εκδώσει απόφαση υπέρ μου ως οι αξιώσεις της έκθεσης απαίτησης με συνοπτική διαδικασία. »
Η ένσταση
Η πλευρά των Εναγόμενων αντέδρασε καταχωρώντας ένσταση στην αίτηση, στην οποία καταγράφονται 15 λόγοι ένστασης, που είναι οι εξής:
	•	Ο Ενάγοντας-Αιτητής με τα όσα αναφέρει στην αίτηση του ημερομηνίας 22/09/2020 και στην ένορκη δήλωση που την συνοδεύει, δεν μπορεί να ικανοποιήσει τις απαιτήσεις τις Δ.18 Θ.1(α) του περί Πολιτικής Δικονομίας Κανονισμού και ή τις προϋποθέσεις που τάσσει ο Νόμος για την ενεργοποίηση της δικαιοδοσίας έκδοσης συνοπτικής απόφασης.
	•	Ο Ενάγοντας-Αιτητής με τα όσα αναφέρει στην αίτηση του ημερομηνίας 22/09/2020 και στην ένορκη δήλωση που την συνοδεύει και στα επισυναπτόμενα τεκμήρια, δεν αποδεικνύει την υπόθεση του ως θα έπρεπε δια να μπορεί να τυγχάνει εφαρμογής η διαδικασία έκδοσης συνοπτικής απόφασης και/ή τα στοιχεία και/ή λεπτομέρειες και/ή γεγονότα που έχουν τεθεί στο Δικαστήριο είναι ανεπαρκή και δεν μπορούν να αποτελούν βάση για την έγκριση της αίτησης.
	•	Η σχετική ένορκη δήλωση δεν επιβεβαιώνει επαρκώς την αιτία αγωγής. Η απλή αναφορά στις λεπτομέρειες της απαίτησης όπως διατυπώθηκαν στο ειδικώς οπισθογραφημένο κλητήριο ένταλμα, δεν επιβεβαιώνει την αιτία της αγωγής όπως απαιτείται από τους Θεσμούς, αφού μεταξύ άλλων οι εν λόγω απαιτήσεις δεν είναι επαρκώς δικογραφημένες στην Έκθεση Απαίτησης και/ή η ένορκος δήλωση που υποστηρίζει την αίτηση είναι ελλιπής.
	•	Δεν υπάρχει ίχνος μαρτυρίας που να επιβεβαιώνει την αιτία της αγωγής και/ή τις αξιώσεις και/ή απαιτήσεις (Α), (Β), (Γ) (Δ),(Ε),(ΣΤ),(Ζ),(Η) και (Θ) του
Ενάγοντα-Αιτητή. Τα απαιτούμενα ποσά δεν οφείλονται από τους Εναγόμενους-Καθ' ων η Αίτηση 1 και 2.
	•	Η παρούσα υπόθεση δεν είναι ούτε καθαρή ούτε και αδιαμφισβήτητη και ως εκ τούτου δεν είναι από τις υποθέσεις που δεικνύετε η χρήση των δικονομικών κανόνων περί εκδόσεως συνοπτικής απόφασης. Ο Ενάγοντας-Αιτητής σε καμία περίπτωση δεν έχει αποδείξει και/ή δεν μπορεί να αποδείξει τις αξιώσεις του ξεκάθαρα σε αυτό το στάδιο.
	•	Εγείρονται νομικά και πραγματικά ζητήματα τα οποία δεν μπορούν να αποφασιστούν χωρίς να δοθεί η δυνατότητα παρουσίασης αυτών ενώπιον του Δικαστηρίου. Υπάρχει σοβαρή αντίθεση μεταξύ των ισχυρισμών που τίθενται ενώπιον του Δικαστηρίου πράγμα το οποίο καθιστά την αίτηση για έκδοση συνοπτικής απόφασης ανεπίτρεπτο διάβημα και/ή εσφαλμένο νομικό διάβημα.
	•	Η νομική βάση πάνω στην οποία στηρίζεται η αίτηση του Ενάγοντα-Αιτητή είναι λανθασμένη, ελλειπής και δεν είναι επαρκής, σχετική και ικανή να στηρίξει την αίτηση για έκδοση συνοπτικής απόφασης. Δεν πληρούνται οι προϋποθέσεις έκδοσης του ζητούμενου διατάγματος όπως καθορίζονται από την νομολογία και τη νομοθεσία καθώς η αίτηση είναι νομικά αβάσιμη και δικονομικά λανθασμένη. Ο Ενάγοντας-Αιτητής αναφέρει ψευδή, παραπλανητικά και ασαφές γεγονότα για να εξασφαλίσει το αιτούμενο διάταγμα.
	•	Ο Ενάγοντας-Αιτητής επέδειξε καταφρόνηση της δικαστικής διαδικασίας και των συνταγματικώς κατοχυρωμένων δικαιωμάτων των Εναγόμενων- Καθ' ων η Αίτηση 1 και 2. Περαιτέρω ο Ενάγοντας-Αιτητής με την αίτηση του ημερομηνίας 22/09/2020 καταστρατηγεί τις αρχές της δίκαιης δίκης, την αρχή της ισότητας των όπλων και τη φυσική δικαιοσύνη. Το αιτούμενο διάταγμα θα είχε ως μοναδικό σκοπό να πλήξει την απονομή της δικαιοσύνης και δεν θα ήταν ορθό και δίκαιο να δοθεί υπό τις περιστάσεις της παρούσας υπόθεσης καθότι υπάρχει ανταπαίτηση από μέρους των Καθ'ων η Αίτηση.
	•	Η αίτηση του Ενάγοντα-Αιτητή ημερομηνίας 22/09/2020 έχει υποβληθεί σε προδήλως καθυστερημένο στάδιο υπό τις περιστάσεις.
	•	Ο Ενάγοντας-Αιτητής σκοπίμως και/ή έντεχνος αποκρύπτει τα πραγματικά γεγονότα τα οποία γνωρίζει ή οφείλει να γνωρίζει, με πρόθεση να παραπλανήσει το Σεβαστό Δικαστήριο ώστε να επιτύχει απόφαση εναντίον των Εναγόμενων-Καθ' ων η Αίτηση 1 και 2, χωρίς να τους δοθεί η δυνατότητα να υπερασπιστούν τον εαυτό τους, καθ'ότι προκύπτουν νομικά σημεία και/ή ασάφειες από το ενοικιαστήριο έγγραφο.
	•	Η αίτηση του Ενάγοντα-Αιτητή ημερομηνίας 22/09/2020 αποτελεί προδήλως κατάχρηση της δικαστικής διαδικασίας.
	•	Στην αίτηση του Ενάγοντα-Αιτητή ημερομηνίας 22/09/2020 απουσιάζει το αναγκαίο μαρτυρικό υπόβαθρο για έκδοση συνοπτικής απόφασης γιατί τα τεκμήρια που επισυνάπτονται δεν ικανοποιούν τις προϋποθέσεις που τάσσει ο Περί Αποδείξεως Νόμος Κεφάλαιο 9.
	•	Η Εναγόμενοι Καθ' ων οι Αίτηση δεν παρέλαβαν την κατ' ισχυρισμό επιστολή έξωσης η οποία επισυνάπτεται ως Τεκμήριο Β.
	•	Το ενοικιαστήριο συμβόλαιο εκχωρήθηκε σε Τραπεζικό ίδρυμα με αποτέλεσμα ο Αιτητής να μην έχει προσωπικό έννομο συμφέρον.
	•	Το παρόν Δικαστήριο δεν είναι το καθ' ύλην αρμόδιο και η παρούσα υπόθεση θα έπρεπε να ήταν ενώπιο του Δικαστηρίου Ενοικιάσεων.
Η ένσταση βασίζεται επί των Θεσμών Πολιτικής ΔικονομίαςΔ.18 Θ.1(α) (β) (γ), 2, 3, 5 και 9(α) (β), Δ.39, Δ.48 Θ.1-9 και Δ.64, στο άρθρο 30 του Συντάγματος και επί συμφυών εξουσιών, πρακτική του Δικαστηρίου και των αρχών της επιείκειας.
Η ένσταση δε υποστηρίζεται από ένορκη δήλωση (ΕΔ) του Εναγόμενου 2, εις την οποία αναφέρει τα ακόλουθα:
« 1. Είμαι ο Εναγόμενος-Καθ' ου η Αίτηση 2 εις την υπό τον ως άνω αριθμό και τίτλο υπόθεση. Γνωρίζω τα γεγονότα καλώς και έχω προσωπική γνώση των γεγονότων από τη προσωπική μου εμπλοκή στη παρούσα υπόθεση και μπορώ να προβώ στη παρούσα ένορκη δήλωση, ενώ για όσα θέματα είναι νομικής φύσεως έχω πάρει νομική συμβουλή από τους δικηγόρους μου.
	•	Έχω διαβάσει προσεκτικά την αίτηση του Ενάγοντα-Αιτητή ημερομηνίας 22/09/2020 και την Ένορκο Δήλωση που την υποστηρίζει. Απορρίπτω πλήρως και κατηγορηματικά την παρούσα αίτηση του Ενάγοντα-Αιτητή και αρνούμαι τις παραγράφους 1 μέχρι 18 της Ένορκης Δήλωσης του κυρίου ΧΧΧΧΧ Κύπρου Λουκά που υποστηρίζει την αίτηση. Επαναλαμβάνω και υιοθετώ πλήρως τους λόγους ένστασης της παρούσας ειδοποίησης ένστασης που υποστηρίζεται από την δική μου Ένορκο Δήλωση. Διαφωνώ πλήρως με το περιεχόμενο της ενόρκου δηλώσεως του Ενάγοντα-Αιτητή καθ' ότι αυτή δεν άπτεται της πραγματικότητας.
	•	Ως με συμβουλεύουν οι δικηγόροι μου η νομική βάση πάνω στην οποία στηρίζεται η αίτηση του Ενάγοντα-Αιτητή ημερομηνίας 22/09/2020 είναι λανθασμένη, ελλιπής και δεν είναι επαρκής, σχετική και ικανή για να στηρίξει την αίτηση για έκδοση συνοπτικής απόφασης και ως εκ τούτου η αίτηση του Ενάγοντα-Αιτητή θα πρέπει να απορριφθεί ως αόριστη και νόμω αβάσιμη.
	•	Αρνούμαι το περιεχόμενο των παραγράφων 1, 2, 3 και 4 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω ότι ο Αιτητής δεν είναι ο εγγεγραμμένος ιδιοκτήτης του υποστατικού επί της οδού ΧΧΧΧΧ 3, ΧΧΧΧΧ στην Λάρνακα και ως εκ τούτου δεν έχει καταχωρισθεί από αυτόν κανένα τεκμήριο το οποίο να δεικνύει κάτι τέτοιο.
	•	Αρνούμαι και αγνοώ το περιεχόμενο της παραγράφου 5 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπρόσθετα αναφέρω ότι εντός του υποστατικού έχουν επενδυθεί μεγάλα χρηματικά κεφάλαια για την δημιουργία επιχείρησης αρτοποιείου στην πάροδο των χρόνων όπου ενοικιάζεται από την Καθ' ης η Αίτησης 1 χωρίς ποτέ να αφήσει υπόλοιπο ενοικίου το οποίο να μην καταβάλει προς τον Αιτητή. Ο Αιτητής σήμερα για αλλότριους σκοπούς προσπαθεί με ψεύτικους ισχυρισμούς να απομακρύνει την Καθ' ης η Αίτηση 1 από το ως άνω αναφερμένο υποστατικό προκαλώντας τεράστιες ζημίες τις οποίες δύσκολα θα μπορούσαμε να τις διαχειριστούμε και πόσο μάλλον σε μικρό χρονικό διάστημα. Το τεκμήριο 1 που επισυνάπτει ο Αιτητής έχει διάφορες ασάφειες οι οποίες δεν μπορούν να ξεκαθαριστούν με τη παρούσα διαδικασία, ως με συμβουλεύουν οι δικηγόροι μου. Περαιτέρω αναφέρω ότι η παρούσα αίτηση έχει προωθηθεί καθ' όλα εκβιαστικά καθότι ο Αιτητής μέχρι προσφάτως ζητούσε αύξηση ενοικίου από την Καθ' ης η Αίτηση 1 και δη ζητούσε το ποσό των €5.000.-. Όταν δε αρνήθηκε η Καθ' ης η Αίτηση 1 να πράξει τούτο ο Αιτητής αποφάσισε να συνεχίσει να προωθεί τη παρούσα. Συγκεκριμένα στις 14/10/2020 οι δικηγόροι του Αιτητή μετά από διάφορες προφορικές και άλλες προσπάθειες που κατέβαλλαν για αύξηση του ενοικίου προώθησαν μέσω ηλεκτρονικού μηνύματος η ώρα 15:36 εις το ηλεκτρονικό ταχυδρομείο των δικηγόρων μου μήνυμα. Επισυνάπτω ως ΤΕΚΜΗΡΙΟ Α το ηλεκτρονικό μήνυμα που στάλθηκε από τη δικηγόρο του γραφείου που εκπροσωπεί τον Αιτητή, ήτοι την κα Νίκη Αντωνιάδου.
	•	Αρνούμαι και αγνοώ το περιεχόμενο	της	παραγράφου 6 της Ένορκης Δήλωσης που συνοδεύει την υπό εξέταση αίτηση	και	περαιτέρω καλώ	τον
Ενάγοντα-Αιτητή σε περαιτέρω απόδειξη	των ισχυρισμών του. Η Καθ' ης η Αίτηση 1 ήταν πάντοτε τυπική στις υποχρεώσεις	της	έναντι του Αιτητή	για
δεκατρία έτη και συνεχίζει.
	•	Αρνούμαι και αγνοώ το περιεχόμενο	της	παραγράφου 7 της Ένορκης Δήλωσής που συνοδεύει την υπό εξέταση αίτηση	και	περαιτέρω καλώ	τον
Ενάγοντα-Αιτητή σε περαιτέρω απόδειξη	των ισχυρισμών του. Η Καθ' ης η Αίτηση 1 ήταν πάντοτε τυπική προς τις υποχρεώσεις της προς τον Αιτητή	και
ειδικότερα στην καταβολή του ενοικίου και σε καμία περίπτωση δεν είχε αφήσει απλήρωτους τους μήνες τους οποίους ισχυρίζεται ο Αιτητής. Αντιθέτως η Καθ' ης η Αίτηση 1 πάντοτε ήταν τυπική λαμβάνοντας υπόψη ότι ενώ υπήρχε μακροχρόνια συνεργασία με τον Αιτητή πότε δεν υπήρξε κανένα πρόβλημα μεταξύ τους. Η Καθ' ης η Αίτηση 1 δεν έλαβε την επιστολή ημερομηνίας 13/04/2020 και βεβαίως προς απόδειξη του αντιθέτου, δεν προσκόμισε κανένα τεκμήριο ο Αιτητής. Εν πάση περιπτώση ως με συμβουλεύουν οι δικηγόροι μου σε περίπτωση τερματισμού του συμβολαίου, ο Αιτητής θα έπρεπε να ενημερώνει την Καθ' ης η Αίτηση 1 με τουλάχιστον διπλοσυστημένη επιστολή. Ως εκ τούτου ως με ενημερώνουν οι δικηγόροι μου σε καμία περίπτωση δεν μπορεί να εκδοθεί το σημείο ΣΤ της έκθεσης απαίτησης του Ενάγοντα Αιτητή καθότι αφορά τους μήνες Μάρτιο και Απρίλιο του 2020 οι οποίοι φαίνονται στη σελίδα 7 του τεκμηρίου Ε που συνοδεύει την αίτηση του Αιτητή, ότι ήδη έχουν εξοφληθεί.
Στη παράγραφο 3 του ενοικιαστηρίου λέει ξεκάθαρα ότι η Καθ' ης η Αίτηση 1 έδωσε Λ.Κ. 6.000.- ήτοι €10.000.- το οποίο κατακρατεί μέχρι σήμερα ο Αιτητής και το οποίο παραπλανητικά δεν το αναφέρει για να καταφέρει να εκδώσει απόφαση ενάντιο μας. Αυτό το ποσό είναι καθαρά θέμα ανταπαίτησης το οποίο δικαιούται η Καθ' ης η Αίτηση 1.
Επιπλέον τονίζουμε το γεγονός ότι η Καθ' ης η Αίτηση 1 έλαβε την συγκατάθεση του Ενάγοντα ως ο όρος 12 του μεταξύ των διαδίκων συμβολαίου ημερομηνίας 07/12/2007 και προέβηκε σε τροποποιήσεις στο επίδικο υποστατικό λόγο της φύσης λειτουργείας και ιδιομορφίας της επιχείρησης. Σε περίπτωση επιτυχίας της παρούσας αίτησης θα πληγούν τα συμφέροντα της Καθ' ης η Αίτηση 1 περί τις €30.000.- καθότι όλες οι υποδομές που έγιναν για να μπορεί να λειτουργήσει ως αρτοποιείο το εν λόγω υποστατικό είναι ενσωματωμένες στο υποστατικό και δεν ξεκαθαρίζει κάπου το συμβόλαιο αν θα αποζημιωθούμε και με ποιον τρόπο και ως εκ τούτου θα πρέπει η εν λόγω υπόθεση να δικαστεί ένεκα του γεγονότος ότι υπάρχουν πραγματικά νομικά σημεία. Και σε περίπτωση που αποφασιστεί ότι η Καθ' ης η Αίτηση 1 πρέπει να υποστεί έξωση, εν όψη της φύσης και της χρήσης του υποστατικού, για να αφαιρεθούν και να μεταφερθούν οι τροποποιήσεις θα χρειαστεί εύλογος χρόνος. Κατά την μεγάλη μου εμπειρία θα χρειαστούν τουλάχιστο οκτώ μήνες για να μεταφερθεί ο εξοπλισμός και η επιχείρηση σε άλλο υποστατικό, τους οποίους θεωρώ δίκαιο και εύλογο μετά από 13 χρόνια έντιμης και σωστής συνεργασίας με τον Αιτητή. Σε διαφορετική περίπτωση η Καθ' ης η Αίτηση θα υποστεί μεγαλύτερη ζημία από την ως άνω περιγραφόμενη καθότι δεν μπορεί σε καμία περίπτωση να φύγει άμεσα από το υποστατικό ενόψει της φύσης της εργασίας της. Πρέπει να δοθεί το δικαίωμα στην Καθ' ης η Αίτηση 1 να ακουστεί στο Δικαστήριο. Μετά από τόσο χρόνια συνεργασίας το θεωρώ άδικο και ανέντιμο εκ μέρους του Αιτητή να επικαλείται απλά ότι του οφείλει η Καθ' ης η ενοίκια και να προσπαθεί να την βγάλει από το υποστατικό χωρίς να της δοθεί υπερασπιστεί τον εαυτό της και να προβάλει την ανταπαίτηση της.
	•	Αρνούμαι και αγνοώ το περιεχόμενο της παραγράφου 8 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω ότι σε καμία περίπτωση δεν έχουμε παραδεκτή καμία κατ' ισχυρισμό οφειλή προς του Εναγόμενο Αιτητή. Επιπλέον ως με ενημερώνουν οι δικηγόροι μου το τεκμήριο Γ το οποίο επισυνάπτετε στην Αίτηση ημερομηνίας 22/09/2020 καμία νομική υπόσταση δεν μπορεί να έχει και σε καμία περίπτωση δεν παρουσιάζει καμία παραδοχή από πλευράς μας καθότι είναι συζήτηση και επιστολογραφία που μπορεί να πραγματοποιηθεί άνευ βλάβης. Αντιθέτως το τεκμήριο Γ μπορεί να είναι μια απλή επιστολή από τις πολλές οι οποίες έχουν ανταλλαχθεί μεταξύ των δικηγόρων μας στα πλαίσια της απαίτησης του Αιτητή για αύξηση του ενοικίου. Όλες οι συζητήσεις μεταξύ των δικηγόρων μας αφορούσαν τη κατάρτιση νέου ενοικιαστηρίου συμβολαίου το οποίο απαιτούσε ο Αιτητής να φέρει αύξηση ενοικίου, εκβιαστικά και χωρίς να λαμβάνει υπόψη τους χαλεπούς καιρούς που διανύουμε. Βεβαίως ως φαίνεται καταχρηστικά και όχι προς το συμφέρον της δικαιοσύνης ο Ενάγοντας δια μέσου των δικηγόρων του χρησιμοποιεί την επιστολή αυτή για να πετύχει τους σκοπούς του. Επιπροσθέτως ο Ενάγοντας-Αιτητής προδικάζει την υπάρχουσα υπόθεση και προβαίνει σε δικά του αποκλειστικά συμπεράσματα τα οποία δεν δεικνύονται από το τεκμήρια που προσκομίζει. Ο Ενάγοντας-Αιτητής ουδέν αγώγιμο δικαίωμα έχει εναντίον της Καθ' ης η Αίτηση 1 και εμένα και η παρούσα αίτηση είναι καθ' όλα ελλιπής και ανίκανη προς απόδειξη των αιτούμενων θεραπειών που επιζητά ο Ενάγοντας-Αιτητής. Επίσης ως με ενημερώνουν οι δικηγόροι με την καταχώρηση από πλευράς μας της υπεράσπισης θα καταχωρηθεί και ανταπαίτηση της τάξεως των €30.000.- για τις μεγάλες ζημιές τις οποίες έχει υποστεί η Καθ' ης η Αίτηση 1 από τον Αιτητή λόγο της φύσης της εργασίας της Καθ' ης η Αίτηση 1 και των αντικειμένων που υπάρχουν μέσα στο υποστατικό που διεξάγει τις εργασίες της. Συγκεκριμένα το τεκμήριο 1 που συνοδεύει την υπό εξέταση αίτηση είναι ελλιπής και αφήνει την Καθ' ης η Αίτηση 1 εκτεθειμένη σε περίπτωση που πετύχει η παρούσα αίτηση ως με συμβουλεύουν οι δικηγόροι μου. Θα πρέπει να ακουστεί μαρτυρία για την υπεράσπιση της Καθ' ης η Αίτηση 1 και την ανταπαίτηση αυτής. Ένας εκ των λόγων καθυστέρησης στην καταχώρηση της υπεράσπισης της Καθ' ης η Αίτηση 1 είναι το γεγονός ότι αναμένει από εμπειρογνώμονα να της ετοιμάσει έκθεση για τις ζημιές που θα υποστεί από τυχόν έξωση της. Επίσης ο Αιτητής με τις διάφορες συζητήσεις που έκανε μέχρι και τις 09/12/2020 μέσω των δικηγόρων του, είναι ακόμη ένας λόγος δια τον οποίο δεν έχουν προβεί οι δικηγόροι μου στη καταχώρηση της έκθεσης υπεράσπισης μας.
	•	Αρνούμαι και αγνοώ το περιεχόμενο της παραγράφου 9 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Ο Ενάγοντας-Αιτητής προδικάζει νομικά σημεία σε σχέση με την εγκυρότητα της επίδικης συμφωνίας και προβαίνει σε δικά του αποκλειστικά συμπεράσματα τα οποία βεβαίως ωφελούν τον ίδιο. Η υπό εξέταση υπόθεση είναι από τις καθαρές περιπτώσεις όπου θα πρέπει να προσαχθεί μαρτυρία στο Δικαστήριο το οποίο να προβεί στα δικά του συμπεράσματα και ευρήματα. Ο Αιτητής κάνει αναφορά σε οικονομική δυσκολία της Καθ' ης η Αίτηση 1, ενώ ο ίδιος πάντοτε λάμβανε και λαμβάνει τα μηνιαία ενοίκια του και ο ίδιος ζητά αύξηση ενοικίου από την Καθ' ης η Αίτηση 1 παρά τους δύσκολους καιρούς που διανύουν τόσο οι επιχειρήσεις στη Κύπρο όσο και γενικότερα στο κόσμο λόγω της πανδημίας που έχει κηρυχθεί από τον Παγκόσμιο Οργανισμό Υγείας.
	•	Αρνούμαι και αγνοώ το περιεχόμενο της παραγράφου 10 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνων ότι δεν οφείλουμε στον Ενάγοντας ενοίκια ύψους €8.760,00.-. Βεβαίως θέση μας, πράγμα το οποίο φαίνεται και από την καταχώρηση από πλευρά του Αιτητή του Τεκμηρίου Δ είναι ότι έχουν καταβληθεί από πλευράς μας όλα τα ενοίκια και ως εκ τούτου το Τεκμήριο Δ έρχεται σε αντίθεση με τα όσα αξιώνει. Λαμβάνοντας υπόψη τα ως άνω σε καμία περίπτωση δεν υπάρχει παράνομη επέμβαση από πλευράς μας η οποία πρέπει να αρθεί αλλά αντιθέτως από πλευράς μας δρούμε νόμιμα. Επιπροσθέτως επαναλαμβάνω ότι στο τεκμήριο Ε που συνοδεύει την υπό εξέταση αίτηση, ήτοι στη σελίδα 7 η οποία είναι ημερομηνίας 30/06/2020, παρουσιάζει ότι είναι εξοφλημένα και πληρωμένα όλα τα ενοίκια. Αφού η ένορκη δήλωση του Αιτητή στηρίζεται στο γεγονός ότι η δόση στη τράπεζα καταβάλλεται από τα μηνιαία ενοίκια που πληρώνεται από την Καθ' ης η Αίτηση 1. Παραμένει ατεκμηρίωτος ο λόγος που ο Αιτητής προχώρησε σε καταχώρηση αγωγής τον Ιούλιο του 2020, αφού δεν προκύπτει καν επιστολή για έξωση της Καθ' ης η Αίτηση . Επίσης προκύπτει κενό ως προς το λόγο καθυστέρησης καταχώρησης της υπό εξέταση αίτησης.
	•	Αρνούμαι και αγνοώ το περιεχόμενο της παραγράφου 11 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον αναφέρω ότι οι εν λόγω επιταγές, ήτοι το τεκμήριο Δ που συνοδεύει την υπό εξέταση αίτηση, σε καμία περίπτωση δεν δόθηκαν έναντι οποιασδήποτε οφειλής κατ' ισχυρισμό δικογραφείται στη αγωγή του Αιτητή. Αντιθέτως πάντοτε η Καθ' ης η Αίτηση 1 έκδιδε και εκδίδει επιταγές για τα τρέχοντα ενοίκια της για να καλύψει τις υποχρεώσεις της εις τον Αιτητή.
	•	Αρνούμαι και αγνοώ το περιεχόμενο της παραγράφου 12 της Ένορκης Δήλωση που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω ότι υπάρχει εύλογη υπεράσπιση από πλευράς μας και καμία παραδοχή στην επιστολή των δικηγόρων μου δεν υπάρχει, καθότι αφορά άνευ βλάβης συζήτηση. Αντιθέτως το τεκμήριο Γ που συνοδεύει την υπό εξέταση αίτηση δυκνύει την θέση της Καθ' ης η Αίτηση 1 για μείωση του ενοικίου ενόψει των γενικότερων οικονομικών προβλημάτων που προκύπτουν ευρέως και έχουν αντίκτυπο σε όλες τις επιχειρήσεις. Αντιθέτως ο Αιτητής ζητούσε και ζητά αύξηση του ενοικίου, με αποτέλεσμα εκβιαστικά να προωθεί τη παρούσα αίτηση. Ως με συμβουλεύουν οι δικηγόροι μου τα τεκμήρια που επισυνάπτονται στην υπό εξέταση αίτηση δεν είναι επαρκή προς απόδειξη της υπόθεσης. Ουδεμία παράβαση υπάρχει εκ μέρους μας και δια αυτό το λόγο θα πρέπει να μας δοθεί η ευκαιρία να αποδείξουμε μέσα από την ακροαματική διαδικασία τη πραγματική μας θέση για το γεγονός ότι κανένα οφειλόμενο ποσό δεν υπάρχει και ως εκ τούτου ούτε παράνομη επέμβαση. Μεταξύ των νομικών σημείων που πρέπει να εξετάσει το Δικαστήριο κατά την ακρόαση της υπόθεσης και όχι της παρούσας αίτησης, είναι η απουσία μαρτυριών εις το σημείο της εγγύησης στο τεκμήριο Α που συνοδεύει την υπό εξέταση αίτηση. Σε καμία περίπτωση δεν μπορεί να αποδειχθεί υπόθεση εναντίον μου εμένα προσωπικά ως εγγυητής ενόψει της απουσίας μαρτύρων κατά την κατ' ισχυρισμό υπογραφή μου οιασδήποτε εγγύησης,
	•	Αρνούμαι και αγνοώ το περιεχόμενο της παραγράφου 13 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Περεταίρω δηλώνω ο λόγος που μέχρι και σήμερα δεν έχει καταχωρηθεί από πλευράς μας υπεράσπιση είναι ένεκα του ότι γίνονταν συζητήσεις μέχρι και τις 09/12/2020 μεταξύ μας δια μέσω των δικηγόρων μας για αύξηση του ενοικίου από μέρους του Αιτητή και για μείωση του ενοικίου από μέρους της Καθ' ης η Αίτηση 1. Επίσης για την έκθεση ανταπαίτησης της Καθ' ης η Αίτηση 1 χρειάζονται διάφορα έγγραφα και έκθεση από εμπειρογνώμονα για τη ζημιά που θα υποστεί, ποσό το οποίο θα ανταπαιτεί. Ως με ενημερώνουν οι δικηγόροι μου δεν έγινε αίτηση παράτασης του χρόνου ενόψει των συζητήσεων και καθότι ο Αιτητής προτίμησε να μην προβεί σε αίτηση για απόφαση λόγο μη καταχώρησης υπεράσπισης. Θεωρώ ότι ενόψει των συζητήσεων κανένα από τα δύο μέρη δεν προέβηκε στα δικονομικά του δικαιώματα. Ως εκ τούτου και με το πέρας όλων των προσπαθειών που έγιναν εκατέρωθεν για επίλυση των διαφορών μας πλέον είμαστε έτοιμοι να καταχωρήσουμε την υπεράσπιση και ανταπαίτηση μας.
	•	Αρνούμαι και αγνοώ το περιεχόμενο της παραγράφου 14 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω ότι σε καμία περίπτωση δεν έγινε καμία προσπάθεια από πλευράς μας να προκαλέσουμε οικονομική πίεση με σκοπό να υπογραφή οποιαδήποτε συμφωνία. Αντιθέτως έχουν γίνει εκτενείς συζητήσεις για εξεύρεση από κοινού συμβιβαστικής λύσης προς όφελος και των δύο πλευρών, καθότι ο Αιτητής ζητούσε αύξηση και η Καθ' ης η Αίτηση ζητούσε μείωση του ενοικίου. Η παρούσα προωθείται καταχρηστικά επειδή η Καθ' ης η Αίτηση 1 δεν αποδέχτηκε την αύξηση που ζήτησε ο Αιτητής.
	•	Αρνούμαι και αγνοώ το περιεχόμενο των παραγράφων 15 και 16 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω το ποσό το οποίο καταβάλλεται από την Εναγόμενη 1 ως ενοίκιο δεν καταβάλλεται σε πιστωτικό ίδρυμα ως ποσό της δόσης δανείου και ούτε τέτοια συμφωνία υπάρχει μεταξύ των διαδίκων και οι Καθ' ων η Αίτηση αγνοούν τούτο. Αντιθέτως όπως φαίνεται ξεκάθαρα στο Τεκμήριο Ε που συνοδεύει την αίτηση ημερομηνίας 22/09/2020 το εν λόγο ποσό αφορά επανέγγριση πιστωτικής διευκόλυνσης η οποία είχε ως εξασφάλιση την υποθήκη Υ3031/03 ημερομηνίας 25/07/2003 γεγονός που δυκνύει ότι το αρχικό δάνειο δεν αφορούσε το επίδικο υποστατικό το οποίο έλαβε άδειες οικοδομής το έτος 2007. Ως εκ τούτου δεν μπορούσε προγενέστερα να δανειοδοτηθεί ο Αιτητής για το εν λόγω υποστατικό.
Φαίνεται προφανώς από τη σελίδα 2 του εν λόγω τεκμηρίου ότι το ενοικιαστήριο έγγραφο μεταξύ των διαδίκων έχει εκχωρηθεί εις τη Τράπεζα Κύπρου ως εγγύηση για το δάνειο του Αιτητή και ως εκ τούτου κανένα προσωπικό συμφέρον δεν μπορεί να έχει ο Αιτητής και δεν δύναται να προωθήσει τη παρούσα αίτηση χωρίς να ενημερωθεί η Τράπεζα Κύπρου.
Επίσης εις τη σελίδα 2 του τεκμήριου Ε που συνοδεύει την υπό εξέταση αίτηση φαίνεται ότι το 2015 προέβηκε σε επανέγκριση διευκολύνσεων ο αιτητής για να ακυρώσει αριθμό δεσμεύσεων που είχε από το έτος 2003 και δεν αφορούν το επίδικο υποστατικό. Επίσης στο τέλος της εν λόγω σελίδας φαίνεται ότι το δάνειο που έλαβε αποδεσμεύτηκε για να πληρώσει υποχρεώσεις κάποιων δανείων επ' ονόματι του και κάποιων λογαριασμών επ' ονόματι της εταιρείας ΤΗ.Ι_ ΕΡΙLOGES LIMITED. Άρα δεν λέει την αλήθεια ο Αιτητής και σε καμία περίπτωση. Η εν λόγω εταιρεία της οποίας ξεχρεώθηκαν οι λογαριασμοί δεν φαίνεται μέσα από έρευνα που έκανα μαζί με τους δικηγόρους μου στην επίσημη ηλεκτρονική σελίδα του Εφόρου Εταιρειών και Επίσημου Παραλήπτη. Σε έρευνα που κάναμε με τους δικηγόρους μου φαίνεται να υπάρχει η ΘΡΑΣΟΣ ΛΟΥΚΑ & ΥΙΟΣ ΦΡΟΥΤΑΡΙΑ (ΚΑΜΑΡΕΣ) ΛΤΔ η οποία είναι προηγούμενο όνομα και αλλάχθηκε σε Θ.Λ. ΕΠΙΛΟΓΕΣ ΛΙΜΙΤΕΔ, οι οποίες εταιρείες έχουν τον αριθμό 139076. Επισυνάπτω ως ΤΕΚΜΗΡΙΟ Β την έρευνα μου στην επίσημη ηλεκτρονική σελίδα του Επίσημου Παραλήπτη. Για την εταιρεία με αριθμό εγγραφής 139076 φαίνεται στην επίσημη ηλεκτρονική σελίδα του Εφόρου Εταιρειών και Επίσημου Παραλήπτη να υπάρχει εγγραφή επιβάρυνση και υποθήκη από τον Οκτώμβριο του 2003, γεγονός που συνάδει με την υποθήκη XXXXX/03 που δημιουργήθηκε τον Ιούλιο του 2003 ως φαίνεται στο τεκμήριο Ε που συνοδεύει την υπό εξέταση αίτηση. Επισυνάπτω ως ΤΕΚΜΗΡΙΟ Γ αντίγραφο της ηλεκτρονικής σελίδας του Εφόρου Εταιριών και Επίσημου Παραλήπτη που δυκνύει την εγγραφή επιβαρύνσεων της εν λόγω εταιρείας. Ως εκ τούτου ο Αιτητής δεν ήρθε στο Δικαστήριο για να πει την αλήθεια, αφού το τεκμήριο Ε δεν αφορά τον ίδιο προσωπικά και το επίδικο υποστατικό, αλλά αφορά άλλες εταιρείες και υποθήκες προγενέστερες της κατασκευής του εν λόγω υποστατικού.
Επίσης εις την σελίδα 6 του τεκμηρίου Ε που συνοδεύει την υπό εξέταση αίτηση φαίνεται ότι το δάνειο θα πρέπει να αποπληρωθεί τον Απρίλιο του 2020. Ακόμη και να δεχόμουν τη θέση του Αιτητή ότι η δόση του δανείου καταβάλλεται από τα ενοίκια που λαμβάνει από την Καθ' ης η Αίτηση 1, σε κάθε περίπτωση μέχρι σήμερα θα έπρεπε να ήταν εξοφλημένος και να λαμβάνει ο ίδιος τα ενοίκια. Καθ' ότι η αρχική του δόση ήταν €3.500.- και λάμβανε από την Καθ' ης η Αίτηση 1 €4.379.20.- Ακολούθως όταν η δόση έγινε €4.000.- συνέχιζε και λάμβανε από την Καθ' ης η Αίτηση 1 το ποσό των €4.379,20.- Άρα ακόμα και να δεχτούμε για χάριν συζητήσεως ότι από τον Φεβρουάριο του 2020 η Καθ' ης η Αίτηση 1 δεν κατέβαλλε ενοίκια, ο Αιτητής και πάλι θα έπρεπε να έχει ξεχρεώσει το δάνειο του το οποίο και πάλι να αναφέρω ότι δε αφορά το επίδικο υποστατικό.
Επίσης στο Τεκμήριο Ε αναγράφεται και αποκρυσταλλώνεται ότι ο μοναδικός υπεύθυνος για τις υποχρεώσεις του πρωτοφειλέτη είναι ο Ενάγοντας και ως εκ τούτου δεν μπορεί να μας επιρρίπτει οποιαδήποτε ευθύνη για την μη τήρηση από πλευράς του των όρων και των προϋποθέσεων. Περαιτέρω αναφέρω ότι στην υπόθεση εγείρονται πολύπλοκα νομικά και πραγματική ζητήματα τα οποία δεν μπορούν να αποφασιστούν χωρίς να παρουσιαστεί ενώπιον του Δικαστηρίου η ολότητα της μαρτυρίας.
	•	Αρνούμαι και αγνοώ το περιεχόμενο της παραγράφου 17 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Επιπλέον δηλώνω ότι σε καμία περίπτωση δεν υφίσταται κανένας κίνδυνος για την περιουσία του Ενάγοντα σε περίπτωση που εναπόθεσε τις ελπίδες του στην καταβολή από πλευράς της Εναγόμενης 1 του ενοικίου ένεκα του γεγονότος ότι μέχρι και σήμερα κανένα οφειλόμενο ποσό δεν υπάρχει από την Εναγόμενη Καθ' ης η Αίτηση 1. Επιπλέον τονίζω ότι εντέχνως ο Ενάγοντας αποφεύγει επιμελώς να τοποθετηθεί για πιο δάνειο έχει ζητήσει πιστωτικές διευκολύνσεις εφόσον στο Τεκμήριο Στ που συνοδεύει την υπό εξέταση αίτηση δεν αναγράφεται το οτιδήποτε. Υπάρχει ουσιαστική διαφορά στην υπό εξέταση υπόθεση δια την οποία δικαιολογείται η διεξαγωγή δίκης ως με συμβουλεύουν οι δικηγόροι μου. Περαιτέρω δε, ακόμη και το τεκμήριο ΣΤ που επισυνάπτεται στη παρούσα αίτηση πάσχει νομικά και απουσιάζουν τα στοιχεία δανείου για το οποίο ζητά αναστολή δόσεων ο Αιτητής. Επιπρόσθετα ο Ενάγοντας στην Έκθεση Απαίτησης του στο σημείο Ε ζητάει αυθαίρετα ως αποζημιώσεις το ποσό των €6.000.- ποσό το οποίο δεν μπορεί να προκύψει από πουθενά και δεν παρουσίαζε σχετική έκθεση από εμπειρογνώμονα. Σε περίπτωση που για χάριν συζήτησης δεχόμασταν την κατ' ισχυρισμό οφειλή τότε θα έπρεπε να ζητείτο από τον Ενάγοντα τα τρέχοντα ενοίκια τα οποία βεβαίως θα άλλαζαν το ολικό ποσό που θα δικαιούτο. Το δάνειο που παρουσιάζει ο Αιτητής θα έπρεπε να εξοφληθεί μέχρι τον Απρίλιο του 2020 αλλά παρά ταύτα ο ίδιος ζητά αναστολή των δόσεων του από τον Απρίλιο του 2020.
Επιπροσθέτως ο Ενάγοντας-Αιτητής προδικάζει την υπάρχουσα υπόθεση και προβαίνει σε δικά του αποκλειστικά συμπεράσματα τα οποία δεν δεικνύονται από το τεκμήρια που προσκομίζει. Ο Ενάγοντας-Αιτητής ουδέν αγώγιμο δικαίωμα έχει εναντίον μου και η παρούσα αίτηση είναι καθ' όλα ελλιπής και ανίκανη προς απόδειξη των αιτούμενων θεραπειών που επιζητά ο Ενάγοντας-Αιτητής. Κυριότερος παράγοντας, ως με συμβουλεύουν οι δικηγόροι μου, δια να προωθήσει σε απόρριψη την υπό εξέταση αίτηση είναι η μεγάλη καθυστέρηση που υπέδειξε ο Ενάγοντας-Αιτητής στη καταχώρηση της αίτησης.
Υπό τις περιστάσεις ελλείπουν στοιχεία και ή ικανοποιητική μαρτυρία, τα οποία θα μπορούσαν να καθορίσουν πλήρως τα επίδικα θέματα που απασχολούν το Δικαστήριο. Δεν μπορεί ο Ενάγοντας-Αιτητής να προβεί σε συμπληρωματικούς ισχυρισμούς σύμφωνα με αυτή τη διαδικασία ως με συμβουλεύουν οι δικηγόροι μου ενώ η ένορκη δήλωση που συνοδεύει την υπό εξέταση αίτηση του θα έπρεπε να είναι καθ' όλα ξεκάθαρη εξαρχής. Ο Ενάγοντας-Αιτητής προέβηκε στη καταχώρηση της παρούσας αίτησης καταχρηστικά και κακόπιστα εναντίον μου. Έχω αποκαλύψει τέτοια γεγονότα στην υπό εξέταση υπόθεση τα οποία αποκαλύπτουν επαρκή, εύλογη, καλή και εκ πρώτης όψεως υπεράσπιση. Δεν είχα σκοπό με τη καταχώριση του σημειώματος εμφανίσεως μου να καθυστερήσω οποιαδήποτε διαδικασία. Περαιτέρω αναφέρω ότι τα τεκμήρια που παρουσιάζει ο Ενάγοντας-Αιτητής είναι καθ' όλα γενικά και αόριστα και δεν τα συνοδεύει οποιοδήποτε επεξηγηματική μαρτυρία.
	•	Αρνούμαι και αγνοώ το περιεχόμενο της παραγράφου 18 της Ένορκης Δήλωσης που συνοδεύει την υπό εξέταση αίτηση και περαιτέρω καλώ τον Ενάγοντα-Αιτητή σε περαιτέρω απόδειξη των ισχυρισμών του. Δια ταύτα εξαιτούμαι υπό του Δικαστηρίου την απόρριψη της αίτησης του Ενάγοντα-Αιτητή με έξοδα υπέρ μας καθ' ότι απ' όσα ανάφερα και πιστεύω ο Ενάγοντας-Αιτητής σε κανένα από τα ζητούμενα διατάγματα δε δικαιούται.
	•	Ορκίζομαι ότι τα πιο πάνω είναι αληθινά. »
Επιχειρηματολογία των δύο πλευρών-Γ ραπτές αγορεύσεις
Οι θέσεις των δύο πλευρών περιλαμβάνονται στις γραπτές αγορεύσεις που απέστειλαν οι ευπαίδευτοι συνήγοροι τους μέσω ηλεκτρονικού ταχυδρομείου. Οι αγορεύσεις σημειώνω έχουν τύχει ενδελεχούς μελέτης από το Δικαστήριο. Δεν κρίνω όμως σκόπιμο αναφέρω εδώ να παραθέσω ότι οι συνήγοροι αναφέρουν με τις αγορεύσεις τους. Θα αναφερθώ σε συγκεκριμένα σημεία των αγορεύσεων κατωτέρω αν και όπου αυτό κριθεί αναγκαίο.
Νομική Πτυχή
Σύμφωνα με τη Δ.18 Θ.1 (α)* ο ενάγων που αιτείται έκδοση συνοπτικής απόφασης θα πρέπει να ικανοποιήσει το Δικαστήριο ότι:
(α) Καταχωρίστηκε ειδικώς οπισθογραφημένο κλητήριο ένταλμα.
(β) Ο εναγόμενος καταχώρησε σημείωμα εμφανίσεως.
(γ) Στην ένορκη δήλωση του ο ενάγων ή άλλο πρόσωπο που μπορεί να ορκιστεί θετικά για τα γεγονότα της υπόθεσης θα πρέπει να επαληθεύει το αγώγιμο δικαίωμα και το αξιούμενο ποσό και να δηλώνει ότι εξ όσων γνωρίζει ο εναγόμενος δεν έχει υπεράσπιση στην αγωγή.
* Ord. 18, r.1. (a): Where the defendant appears to a writ of summons specially indorsed under Order 2, Rule 6, the plaintiff may on affidavit made by himself, or by any other person who can swear positively to the facts, verifying the cause of action, and the amount claimed (if any), and stating that in his belief there is no defence to the action, apply for judgment for the amount so indorsed, together with interest (if any), or for the recovery of the land (with or without rent), or for the delivering up of a specific chattel, as the case may be, and costs. And judgment for the plaintiff may be given thereupon, unless the defendant shall satisfy the Court that he has a good defence to the action on the merits, or disclose such facts as may be deemed sufficient to entitle him to defend.
Παράλειψη εκπλήρωσης των πιο πάνω προϋποθέσεων, στερεί από το Δικαστήριο τη δικαιοδοσία έκδοσης συνοπτικής απόφασης (βλ. Αθηνούλλα Δημητρίου ν. ΤράπεΖας Κύπρου Λτδ (1997) 1 ΑΑΔ 782 σελ. 789).
Όταν και εφόσον ικανοποιηθούν οι πιο πάνω προϋποθέσεις, το βάρος μετατίθεται στον εναγόμενο να ικανοποιήσει το Δικαστήριο ότι έχει καλή υπεράσπιση ή να αποκαλύψει τέτοια γεγονότα που να είναι επαρκή για να δώσουν το δικαίωμα να υπερασπιστεί στην αγωγή (βλ. Ανδρονίκου κ.α. ν. ΤράπεΖας Κύπρου Δημόσια Εταιρεία Λτδ (2007) 1Β ΑΑΔ 977, Εθνική Τράπεζα της Ελλάδος Α.Ε. ν. Ν. Χατζηνέστωρος (1989) 1 ΑΑΔ 204, Καζαμίας ν. Ρωμαϊκά Κεραμουργεία (1990) 1 ΑΑΔ 752, Trans Middle East Trading (T.M.E.T) Limited v. Abdul Aziz Tlais (1991) 1 ΑΑΔ 239).
Από πλευράς εναγομένου (εκτός από το θέμα της δικαιοδοσίας του Δικαστηρίου που μπορεί να εγερθεί σε όλες τις περιπτώσεις), και νοουμένου ότι ο ενάγων ικανοποιεί τις προαναφερθείσες προϋποθέσεις, θα πρέπει και αυτός να ικανοποιήσει το Δικαστήριο ότι έχει καλή υπεράσπιση στην αγωγή, ή ότι αποκαλύπτονται τέτοια γεγονότα που του δίνουν το δικαίωμα να υπερασπισθεί ή τουλάχιστον η υπεράσπιση να μπορεί να περιγραφεί ως κάτι περισσότερο από σκιώδης αλλά λιγότερο από πιθανή (βλ. Ανδρονίκου κ.α. ν. Τράπεζας Κύπρου Δημόσια Εταιρεία Λτδ πιο πάνω, Ευάγγελος ΛαΖάρου και Άλλος ν. Γιάννη Π. Μακεδόνα (1999) 1 ΑΑΔ 817).
Ο εναγόμενος πρέπει επίσης να διευκρινίζει αν η υπεράσπιση του αφορά ολόκληρο ή μέρος της απαίτησης και αν αφορά μέρος, να καθορίζει ποιο μέρος από την απαίτηση του ενάγοντα αμφισβητεί. (Βλ. Δ.18, θ.3 (b) : The affidavit shall state whether the defence alleged goes to the whole or to part only, and (if so) to what part of the plaintiff's claim).
Δεν αρκεί ο εναγόμενος να προβεί σε γενική άρνηση της απαίτησης ή σε αόριστους ισχυρισμούς για ανυπαρξία αντιπαροχής. Θα πρέπει να δώσει τέτοιες λεπτομέρειες με την ένορκη του δήλωση που να καταδεικνύεται το βάσιμο της υπεράσπισης του επί της ουσίας της αγωγής και να αποκαλύψει τέτοια γεγονότα που θα θεωρηθούν επαρκή για να του δώσουν το δικαίωμα να υπερασπιστεί (Hermes Insurance Co Ltd v. Θεοδωρίδης (1983) 1 CLR 333 στη σελ 337 - 338 και 339 - 340).
Σχετική ως προς το βάρος που πρέπει να αποσείσει ο εναγόμενος είναι η απόφαση R.C.K. Sports Ltd ν. Persona Advertising Ltd (1996) 1 ΑΑΔ 1074 στην οποία λέχθηκαν τα ακόλουθα (Καλλής Δ. σελ. 1080-1081 - απόσπασμα από το Annual Practice 1967):
«Η εξουσία έκδοσης συνοπτικής απόφασης, δυνάμει της Δ.14, εφαρμόζεται στις περιπτώσεις που δεν υπάρχει εύλογη αμφιβολία ότι ο ενάγων δικαιούται σε απόφαση και όπου είναι απρόσφορο να επιτραπεί στον εναγόμενο να υπερασπισθεί απλώς για λόγους καθυστέρησης (Jones ν. Stones (1984) A.C. 122). Αποτελεί γενική αρχή ότι οσάκις ο εναγόμενος αποδεικνύει ότι έχει μια δίκαιη υπόθεση για υπεράσπιση, ή εύλογους λόγους για να θέσει μια υπεράσπιση ή ακόμη και μια δίκαιη πιθανότητα ότι έχει μια καλόπιστη υπεράσπιση πρέπει να του δοθεί άδεια να υπερασπισθεί (Saw v. Hakim, 5 T.L.R. 72; Ironclad, etc., Co. v. Gardner, 4 T.L.R. 18; Ward v. Plumbley, 6 T.L.R. 198; Yorkshire Banking Co. v. Beatson, 4 C.P.D. 213; Ray ν. Barker, 4 Ex.D. 279).
Πρέπει να δίδεται άδεια για υπεράσπιση εκτός εάν είναι καθαρό ότι δεν υπάρχει ουσιώδες ζήτημα για εκδίκαση (Godd ν. Delap (1905) 92 L.T. 510, H.L.), και ότι δεν υπάρχει αμφισβήτηση σε σχέση με πραγματικά ή νομικά ζητήματα τα οποία εγείρουν εύλογη αμφιβολία κατά πόσο ο ενάγων δικαιούται σε απόφαση (Jones v. Stone, (1894) A.C. 122; Thompson v. Marshall, 41 L.T. 720, C.A.; Jacobs v. Booth' s Distillery Co. (1901) 85 L.T. 262, H.L.; Lindsay ν. Martin, 5 T.L.R. 322)».
Στην Πολ.Εφ.11694, 1.Παναγιώτης Νεάρχου, κ.α. -v- Εθνικής ΤράπεΖας της Ελλάδος (2005) 1 Α.Α.Δ.818, λέχθηκαν εν σχέση με το θέμα που απασχολεί το Δικαστήριο τα εξής:
« Ο σκοπός της διαδικασίας για συνοπτική απόφαση είναι κυρίως η ταχύτητα, δηλαδή να λαμβάνει ο ενάγων έγκαιρα απόφαση εκεί που τα γεγονότα είναι τέτοια που δείχνουν ότι η απαίτηση του είναι τόσο καθαρή που να μην χρειάζεται κανονική δίκη, ενώ αντίθετα να δείχνουν ότι η υπεράσπιση δεν προβάλλεται καλόπιστα, αλλά απλώς για σκοπούς καθυστέρησης της υπόθεσης. Επειδή όμως η διαδικασία αυτή αποστερεί ουσιαστικά τον εναγόμενο από του να υπερασπίσει την υπόθεση σε κανονική δίκη, η διακριτική εξουσία του Δικαστηρίου για έκδοση συνοπτικής απόφασης ασκείται πολύ προσεκτικά, σπάνια και με βάση ορισμένα κριτήρια τα οποία περιέχονται στη Δ.18 κκ.1-5, όπως αυτά εξηγήθηκαν τόσο σε αγγλική νομολογία όσο και σε νομολογία του δικού μας Ανωτάτου Δικαστηρίου (βλ. μεταξύ άλλων Robert v. Plant [1895]
1 Q.B.597, το Αγγλικό Σύγγραμμα The Annual Practice 1970 σελ. 126, Κυπριανίδης ν. Ιωάννου (1966) 1.Α.Α.Δ.265, Spyros Stavrinides v.
Československa Obchondi Banka A.S. (1972) 1 C.L.R.130, Hermes Insurance Co Ltd v. Joulios Theodorides (1983) 1 C.L.R. 333, Trans Middle East Trading (T.M.E.T) Limited v. Abdul Aziz Tlais (1991) 1 Α.Α.Δ.239, Αθηνούλλα Δημητρίου ν. Τράπεζας Κύπρου Λτδ (1997) 1(Β) Α.Α.Δ.782, Rck Sports v. Persona Advertising Ltd.(1996) 1 Α.Α.Δ.1074, Subotic v. Στυλιανίδη (1998) 1 Α.Α.Δ.22, Ευάγγελος Λαζάρου και άλλος ν. Γιάννη Π. Μακεδόνα (1999) 1 Α.Α.Δ.817 και πιο πρόσφατα Παναγιώτης Ζερβός ν. Euroinvestment & Finance Ltd., (2003) 1(Γ) Α.Α.Δ.1968 και Sigma Radio T.V. Ltd. ν. Αρχής Ραδιοτηλεόρασης Κύπρου (2005) 1 Α.Α.Δ.408).»
Τέλος, στην Ι.Χριστόδουλος Μεττή, κ.α. -ν- ΤράπεΖας Κύπρου (2002) 1 Α.Α.Δ.417, αναφέρθηκαν τα εξής:
« Μόνο σε καθαρές περιπτώσεις το Δικαστήριο μπορεί να στερήσει διάδικο από του να προβάλει την υπεράσπισή του. Διαφορετική αντιμετώπιση θα συνιστούσε άρνηση δικαιοσύνης (Trans Middle East (Trading) (T.M.E.T.) Ltd v. Tlais, ανωτέρω).
Δεν πρέπει να μας διαφεύγει ότι η διαδικασία της συνοπτικής απόφασης είναι κατ' εξαίρεση διαδικασία που παρακάμπτει την κανονική διαδικασία της ακρόασης των αγωγών και αν οι συνθήκες είναι κατάλληλες, αποκλείει τον εναγόμενο από του να αμφισβητήσει την εναντίον του αξίωση. Απόφαση συνεπώς δυνάμει της Δ.18 θα πρέπει να εκδίδεται μόνο όταν υπάρχει αυστηρή συμμόρφωση με την προβλεπόμενη διαδικασία και αφού το δικαστήριο ικανοποιηθεί ότι δεν υπάρχει πιθανότητα ο εναγόμενος να διαθέτει υπεράσπιση ή ότι δεν έχει αποκαλύψει τέτοια γεγονότα που να θεωρούνται ικανά να του παράσχουν το δικαίωμα σε υπεράσπιση, καταγράφοντας συνάμα την κατάληξή του αυτή. Η συμμόρφωση με τις διαδικαστικές προϋποθέσεις της Δ.18 είναι απαραίτητη για την ύπαρξη δικαιοδοσίας. Κατά συνέπεια, εκτός αν ο ενάγων ικανοποιήσει πρώτα τις διαδικαστικές αυτές απαιτήσεις, το δικαστήριο δεν μπορεί να προχωρήσει στην έκδοση συνοπτικής απόφασης.»
Εξέταση της αίτησης
Έχοντας υπόψη τα πιο πάνω και εξετάζοντας κατά πόσο ο Ενάγοντας πέτυχε να ικανοποιήσει τις δικαιοδοτικές προϋποθέσεις που απαιτούνται, βρίσκω, κατ' αρχήν, ότι η πρώτη και δεύτερη προϋπόθεση έχουν σαφώς ικανοποιηθεί, αφού καταχωρήθηκε ειδικώς οπισθογραφημένο κλητήριο ένταλμα στις 14/07/20, ενώ οι Εναγόμενοι καταχώρησαν σημείωμα εμφάνισης την 29/07/20.
Ερχόμενος στην τρίτη προϋπόθεση τώρα, θα πω κατ' αρχήν πως είναι σαφές ότι στην προκειμένη περίπτωση ορκίζεται ο ενάγοντας, ο οποίος γνωρίζει θετικά τα γεγονότα που καταθέτει. Από εκεί και πέρα προκύπτει από τη μαρτυρία του τελευταίου, συνδυαστικά με τα έγγραφα που καταθέτει, ότι οι εναγόμενοι όφειλαν ενοίκια την ημέρα που τερματίστηκε η συμφωνία ενοικίασης συνολικού ποσού €13.140.- (Φεβρουαρίου, Μαρτίου και Απριλίου 2020) και ότι παρά τον τερματισμό οι εναγόμενοι δεν εγκατέλειψαν το επίδικο υποστατικό ή και παρέλειψαν να παραδώσουν την κατοχή του υποστατικού και συνεχίζουν να το κατέχουν. Ας σημειωθεί εδώ ότι υπήρχε πρόνοια στη συμφωνία ενοικίασης με βάση την οποία ο ιδιοκτήτης είχε δικαίωμα να τερματίσει τη συμφωνία αν δεν πληρώνονταν δύο συνεχόμενα ενοίκια. Μετά την επιστολή τερματισμού δε πληρώθηκε το ενοίκιο Φεβρουαρίου, ενώ μετά καταχώρηση της αγωγής πληρώθηκε ένα επιπλέον ενοίκιο (βλ. τεκμ.Δ στην ΕΔ του ενάγοντα). Εν πάση περιπτώσει αυτός επαληθεύει το αγώγιμο δικαίωμα και το αξιούμενο ποσό, το οποίο βεβαίως μειώνεται ανάλογα εάν ληφθεί υπόψη ότι αφενός ο ενάγοντας δεν εμμένει στο ποσό των €6000 (βλ. την παρ.7 της έκθεσης απαίτησης) για το ύψος της μηνιαίας ενοικιαστικής αξίας του υποστατικού αλλά περιορίζει το ποσό σε €4.380.- που ήταν το συμφωνημένο μηνιαίο ενοίκιο (και δεν αμφισβητείται), και αφετέρου το ποσό που πληρώθηκε μετά την καταχώρηση της αγωγής ως ανωτέρω αναφέρεται (για τα πιο πάνω βλ. και την πρώτη παράγραφο στη σελ.9 αλλά και την προτελευταία παράγραφο στη σελ.10 της γραπτής αγόρευσης των συνηγόρων του ενάγοντα), και δηλώνει ότι εξ όσων γνωρίζει οι εναγόμενοι δεν έχουν υπεράσπιση στην αγωγή.
Με αυτά υπόψη, θεωρώ ότι πλέον το βάρος είναι στους Εναγόμενους να δείξουν ότι έχουν κάποια υπεράσπιση στην υπόθεση ή, εν πάση περιπτώσει, να αποκαλύπτουν γεγονότα που να τους δίδουν το δικαίωμα να υπερασπιστούν την υπόθεση.
Έχοντας μελετήσει πολύ προσεκτικά τη μαρτυρία του εναγόμενου 2 και όσα θέτει μέσω της ένορκής του δήλωσης αναφέρω εδώ κατ' αρχήν ότι πράγματι παρατηρείται γενικότερα μια προσπάθεια από μέρους του να παραπλανήσει με γενικούς, αόριστους και προφανέστατα αναληθείς ισχυρισμούς.
Στο σημείο αυτό δε κρίνω σκόπιμο να σχολιάσω τους ισχυρισμούς του εναγόμενου 2 που επιβεβαιώνουν κατά την κρίση μου την διαπίστωση του Δικαστηρίου πιο πάνω ή και τις θέσεις που προβάλλει γενικότερα.
1. Η όλη προσπάθεια του πιο πάνω θεωρώ πως ξεκινά ήδη από τον πρώτο ισχυρισμό του στην παράγραφο 4. Είναι δυνατόν να υπόγραψαν συμφωνία ενοικίασης με τον ενάγοντα, αναγνωρίζοντας τον ρητά σαν ιδιοκτήτη, να του πληρώνουν επί χρόνια ενοίκια και να εκδίδουν επιταγές επ' ονόματι του μέχρι τελευταία (βλ. τεκμ.Δ στην ΕΔ του ενάγοντα), αλλά και να διαπραγματεύονται μαζί του ως ο ίδιος αναφέρει και τώρα να έρχεται στα πλαίσια της παρούσας να προβάλλει γενικά και αόριστα ένα τέτοιο ισχυρισμό; Για ποιο άλλο λόγο εκτός από του να παραπλανήσει προβάλλει αυτό τον ισχυρισμό; Εν πάση περιπτώσει μιλούμε για ένα προφανώς αβάσιμο ισχυρισμό, τον οποίο θεωρώ ότι ούτως ή άλλως υπό τις περιστάσεις και ενόψει των όσων έχουν αναφερθεί κωλύεται να προβάλλει.
	•	Στην παράγραφο 5 της ΕΔ του μιλά για ασάφειες στο τεκμ.1 που δεν μπορούν να ξεκαθαριστούν με την παρούσα διαδικασία. Ποιες είναι όμως τούτες οι ασάφειες δεν αναφέρει και ο ισχυρισμός του αυτός κρίνεται γενικός και αόριστος.
	•	(α) Οι δικηγόροι των εναγόμενων με την επιστολή τους ημερ. 13/05/20 προς τους δικηγόρους του ενάγοντα (βλ. τεκμ. Γ στην ΕΔ του ενάγοντα) ρητά αναφέρουν ότι απαντούν στην επιστολή των τελευταίων ημερ. 13/04/20. Η επιστολή δε ημερ.13/04/20 έχει κατατεθεί ως τεκμήριο Β στην ΕΔ του ενάγοντα και πρόκειται για την επιστολή με την οποία ο ενάγοντας τερμάτισε τη συμφωνία ενοικίασης ένεκα παράλειψης πληρωμής ενοικίων και αναφέρει ότι μέχρι 30/04/20 θα προσέλθουν αντιπρόσωποι του για παραλαβή της κατοχής του υποστατικού. Με βάση αυτά προκύπτει ξεκάθαρα ότι οι εναγόμενοι 1 έχουν παραλάβει την επιστολή τερματισμού. Παρά ταύτα ο εναγόμενος 2, χωρίς καμία αναστολή, ισχυρίζεται ψευδώς στην παράγραφο 6 της ΕΔ του ότι δεν παρελήφθη η επιστολή τερματισμού και προσπαθεί με γενικούς και αόριστους ισχυρισμούς να πείσει ότι εν πάση περιπτώσει ο τερματισμός θα έπρεπε να γίνει με διαφορετικό τρόπο.
(β) Ως προς τον ισχυρισμό δε στην εν λόγω παράγραφο 6 για ύπαρξη ανταπαίτησης είτε για το ποσό των €10.000.- είτε για άλλα έξοδα που κατ' ισχυρισμό έγιναν από τους εναγόμενους 1 στο υποστατικό, κατά την κρίση μου το θέμα αυτό είναι ένα ξεχωριστό θέμα και δεν μπορεί να επηρεάσει την έγκριση της αίτησης, εάν κριθεί ότι πληρούνται οι προϋποθέσεις. Για τούτο μπορεί να εγερθεί ανταπαίτηση ή ξεχωριστή αγωγή (βλ. Πολ. Εφ. 68/11 CH ARESTI ESTATES LTD κ.α. v. LOUCAS KYPRIANOU & CO ENTERPRISES LTD, ημερ.21/10/16 ECLI:CY:AD:2016:A492).
	•	(α) Για τις θέσεις του εναγόμενου 2 στην παράγραφο 7 περί μη ύπαρξης νομικής υπόστασης του τεκμ.Γ στην ΕΔ του ενάγοντα, ότι δεν περιέχεται παραδοχή περί οφειλής στην εν λόγω επιστολή και ότι πρόκειται για συζήτηση «άνευ βλάβης», θα πω ότι δεν με βρίσκουν σύμφωνο. Ξεκινώντας από το τελευταίο θα αναφέρω εδώ ότι βεβαίως όποια επιστολή γράφει πάνω άνευ βλάβης δεν σημαίνει απαραίτητα ότι προστατεύεται και δεν μπορεί να γίνει αποδεκτή ως μαρτυρία. Στην προκειμένη περίπτωση δε είναι σαφές πως δεν μιλούμε για συζήτηση που είναι προνομιούχα και θα πρέπει να προστατευτεί. Ο ενάγοντας με την επιστολή του ημερ. 13/04/20 (τεκμ.Β στην ΕΔ του ενάγοντα) τερματίζει την ενοικίαση. Σε απάντηση αυτής οι εναγόμενοι 1 δια των δικηγόρων τους έστειλαν την επιστολή 13/05/20 (τεκμ.Γ στην ΕΔ του ενάγοντα), το περιεχόμενο της οποίας μιλά από μόνο του. Άρα δεν υφίσταται κανένα κώλυμα για παρουσίαση της εν λόγω επιστολής.
Βλ. το σύγγραμμα των Τ. Ηλιάδη και Ν. Σάντη το Δίκαιο της Απόδειξης, Β' Έκδοση, σελ. 1004-1007.
(β) Από εκεί και πέρα με βάση το περιεχόμενο της υπό συζήτηση επιστολής προκύπτει σαφώς παραδοχή των εναγόμενων 1 ότι οφείλουν ενοίκια, για τα οποία μάλιστα εισηγούνται τρόπο διευθέτησης. Λυπούμαι συνεπώς να παρατηρήσω ότι και εδώ ο εναγόμενος 2 προσπαθεί να αποκρύψει την αλήθεια. Και το ίδιο προσπαθεί λέγοντας ακολούθως στην παράγραφο 10 ότι έχουν καταβληθεί από πλευράς τους όλα τα ενοίκια, χωρίς να παρουσιάζει κανένα αποδεικτικό στοιχείο. Το ενοίκιο Φεβρουαρίου 2020 είναι παραδεκτό ότι πληρώθηκε, όπως επίσης πληρώθηκε επιπλέον ενοίκιο με τις επιταγές τεκμ. Δ στην ΕΔ του ενάγοντα. Από εκεί και πέρα όμως δεν υπάρχουν στοιχεία για άλλη πληρωμή μέχρι σήμερα, ούτε αναφέρει κάτι συγκεκριμένο περί οιασδήποτε άλλης πληρωμής.
(γ) Εν συνεχεία δε των ανωτέρω, αναφέρω επίσης εδώ ότι και ο ισχυρισμός του εναγόμενου 2 στην παράγραφο 10 της ΕΔ του ότι από το τεκμ.Ε στην ΕΔ του ενάγοντα φαίνεται ότι τα ενοίκια είναι εξοφλημένα θα πρέπει να απορριφθεί. Ο ενάγοντας ανέφερε ότι η δόση του δανείου του πληρωνόταν απευθείας από το ενοίκιο που λάμβανε για το επίδικο υποστατικό, ενώ περαιτέρω φαίνεται από την κατάσταση λογαριασμού στο τεκμ. Ε ότι μέχρι τον Μάιο 2020 κατέβαλε έναντι του δανείου συγκεκριμένα ποσά. Τι σχέση έχουν όμως αυτά ή και το κατά πόσο ο ενάγοντας πλήρωνε τις δόσεις του σε τραπεζικό οργανισμό με το αν οι εναγόμενοι 1 πλήρωσαν πράγματι τα ενοίκια τους για το επίδικο υποστατικό και γιατί ο εναγόμενος 2 τα διασυνδέει πραγματικά δεν είναι αντιληπτό. Όσα ισχυρίζεται δε ο εναγόμενος 2 εδώ καταδεικνύουν θεωρώ με τον πιο ξεκάθαρο τρόπο ότι μη έχοντας κάτι βάσιμο ή και στοιχεία να παρουσιάσει προσπαθεί να «δημιουργήσει» επιχειρήματα και στο τέλος της ημέρας βεβαίως να παραπλανήσει.
	•	Τα ίδια ισχύουν βεβαίως για τη θέση του εναγόμενου 2 στην παράγραφο 11 της ΕΔ του, όπου αρνείται μεν ότι οι επιταγές τεκμ. Δ στην ΕΔ του ενάγοντα δόθηκαν έναντι οιασδήποτε οφειλής και λέει ότι δόθηκαν για να καλυφθούν οι υποχρεώσεις των εναγόμενων 1 στον ενάγοντα. Το Δικαστήριο θα ανέμενε βέβαια από κάποιον που ισχυρίζεται ότι έχει υπεράσπιση, να αναφέρει εδώ με καθαρότητα ποιες υποχρεώσεις των εναγόμενων 1 κάλυπταν οι επιταγές και όχι υπεκφυγές από την ουσία με αυτό τον τρόπο.
	•	Για τη θέση του εναγόμενου 2 δε στην παράγραφο 12 της ΕΔ του ότι μεταξύ των νομικών σημείων που πρέπει να εξετάσει το Δικαστήριο είναι η απουσία μαρτυριών από το σημείο της εγγύησης και σε καμία περίπτωση δεν μπορεί να αποδειχθεί υπόθεση εναντίον του προσωπικά ως εγγυητή ενόψει τούτου, θεωρώ ότι δεν χρειάζεται να λεχθούν πολλά. Ας σημειωθεί ότι ο εναγόμενος 2 δεν αρνείται ότι έχει υπογράψει σαν εγγυητής στη συμφωνία ενοικίασης ή την έκταση της εγγύησης που έχει δώσει και τούτο θεωρώ αποτελεί την ουσία του πράγματος και θέτει τέρμα στη συζήτηση. Εν πάση περιπτώσει να αναφέρω ότι οι ευπαίδευτοι συνήγοροι των εναγόμενων δεν παραπέμπουν στην αγόρευση τους σε οιανδήποτε νομοθεσία, σύγγραμμα ή νομολογία για το θέμα αυτό και η συγκεκριμένη θέση κρίνω πως ως γενική και αόριστη θα πρέπει να απορριφθεί.
	•	Στο σημείο αυτό αναφέρεται ότι δεν υπάρχουν ενώπιον του Δικαστηρίου επαρκή στοιχεία για να μπορεί να αξιολογηθεί το θέμα της αναφερόμενης εκχώρησης δικαιωμάτων στην Τράπεζα Κύπρου, ενώ όσον αφορά τους υπόλοιπους ισχυρισμούς του εναγόμενου 2 στην παράγραφο 15 αλλά και τους ισχυρισμούς της παραγράφου 16 ήτοι για το θέμα του δανείου του ενάγοντα ή της μη εξόφλησης του μέχρι σήμερα, για τις υποθήκες κλπ, δεν θα με απασχολήσουν ως άσχετοι με τα επίδικα θέματα στην παρούσα. Σε κάθε περίπτωση όμως θα πρέπει να αναφερθεί ότι τίποτε από όσα αναφέρει ο εναγόμενος 2 αντικρούει τον ισχυρισμό του ενάγοντα ότι το επίδικο υποστατικό κτίστηκε με δανειοδότηση που έλαβε από την Τράπεζα
Κύπρου.
	•	Ως προς τον ισχυρισμό δε της παραγράφου 16 περί καθυστέρησης στην καταχώρηση της αίτησης, ευθέως αναφέρεται πως καμία καθυστέρηση δεν παρατηρείται στην προκειμένη περίπτωση και εν πάση περιπτώσει ουδείς θεωρώ μπορεί να ισχυρίζεται βάσιμα ότι υπάρχει καθυστέρηση τέτοια που να είναι μοιραία για την αίτηση. Το κλητήριο ένταλμα καταχωρίστηκε στις 14/07/20 και η εμφάνιση των εναγόμενων στις 29/07/20, ενώ η επίδικη αίτηση καταχωρίστηκε στις 22/09/20 χωρίς να έχει μεσολαβήσει οτιδήποτε άλλο.
	•	Ο εναγόμενος 2 αναφέρει στην τελευταία υποπαράγραφο της παραγράφου 16 της ΕΔ του, μεταξύ άλλων, ότι ο ενάγοντας προέβη στην καταχώρηση της αίτησης καταχρηστικά και κακόπιστα. Ας σημειωθεί ότι σε άλλα σημεία προηγουμένως αναφέρεται σε προώθηση της αίτησης εκβιαστικά. Αναφορικά με τους συγκεκριμένους ισχυρισμούς του ο εναγόμενος 2, κατά την κρίση μου, δεν προβάλλει οτιδήποτε πειστικά για να τους υποστηρίξει. Σίγουρα δε το γεγονός ότι ο ιδιοκτήτης ενός υποστατικού, ο οποίος έχει τερματίσει τη συμφωνία ενοικίασης επειδή ο ενοικιαστής δεν πλήρωνε τα ενοίκια του, δεν μπορεί να κατηγορείται για τα πιο πάνω είτε επειδή αποτείνεται στο Δικαστήριο και ζητά την περιουσία του, είτε ακόμη επειδή διαπραγματεύεται για την περιουσία του.
Συναφώς, έχοντας όλα τα πιο πάνω υπόψη, δεν με βρίσκει σύμφωνο η θέση των εναγόμενων ότι έχουν αποκαλύψει γεγονότα τα οποία αποκαλύπτουν επαρκή, εύλογη, καλή και εκ πρώτης όψεως υπεράσπιση. Αντίθετα, με βάση όσα έχω αναφέρει και για τους λόγους που έχω εξηγήσει πιο πάνω, βρίσκω ότι οι εναγόμενοι στην προκειμένη περίπτωση κάθε άλλο παρά έχουν παράσχει λεπτομέρειες και στοιχεία που να επιτρέπουν στο Δικαστήριο να καταλήξει ότι έχουν βάσιμη ή και καλόπιστη υπεράσπιση επί της ουσίας της αγωγής.
Με βάση όσα έχουν αναφερθεί ανωτέρω θεωρώ πως έχουν απαντηθεί οι λόγοι ένστασης 1-14, οι οποίοι και απορρίπτονται.
Για τον 15ο λόγο ένστασης δεν χρειάζεται να λεχθούν πολλά. Το Δικαστήριο Ελέγχου Ενοικιάσεως έχει δικαιοδοσία όταν το ακίνητο συμπληρώθηκε μέχρι την 31/12/99 (βλ. την ερμηνεία του όρου ακίνητο στον Περί Ενοικιοστασίου Νόμο του 1983, αρ.23/1983). Στην παρούσα περίπτωση με βάση όσα αναφέρονται από τις δύο πλευρές όχι μόνον δεν προκύπτει ότι το υποστατικό συμπληρώθηκε πριν την εν λόγω ημερομηνία, αλλά υπάρχουν αναφορές (για παράδειγμα στην παρ.15 της ΕΔ του εναγόμενου 2, όπου αναφέρεται ότι το υποστατικό έλαβε άδειες οικοδομής το 2007) που καταδεικνύουν ότι η συμπλήρωση του έγινε προφανώς μετά την εν λόγω ημερομηνία.
Κατάληξη
Συναφώς η αίτηση εγκρίνεται.
Εκδίδονται διατάγματα υπέρ του ενάγοντα και εναντίον των εναγόμενων 1 ως οι αξιώσεις Α, Β, Γ και Δ της Έκθεσης Απαίτησης. Τα διατάγματα υπό Β, Γ και Δ αναστέλλονται για περίοδο ενός (1) μηνός από σήμερα, προκειμένου να δοθεί η ευκαιρία στους εναγόμενους να μετακινήσουν τον εξοπλισμό τους.
Περαιτέρω εκδίδεται απόφαση υπέρ των εναγόντων και εναντίον των εναγόμενων 1 και 2, ομού, αλληλέγγυα και ή κεχωρισμένα, ως οι αξιώσεις Ε, Στ και Η της Έκθεσης Απαίτησης, με τη διαφοροποίηση ότι τόσο το ποσό των €6.000 στην αξίωση Ε όσο και το ποσό των €8.760 στην αξίωση Στ μειώνονται στο ποσό των €4.380.-.
Τα έξοδα της αγωγής, συμπεριλαμβανομένων των εξόδων της επίδικης αίτησης, επιδικάζονται υπέρ του Ενάγοντα / Αιτητή και εναντίον των Εναγόμενων 1 και 2 / Καθ' ων η αίτηση, ως αυτά θα υπολογιστούν από τον Πρωτοκολλητή και θα εγκριθούν από το Δικαστήριο.
(Υπ.) 	
Μ. Παπαθανασίου, Ε.Δ.
Πιστόν αντίγραφον
Πρωτοκολλητής
cylaw.org: Από το ΚΙΝOΠ/CyLii για τον Παγκύπριο Δικηγορικό Σύλλογο
