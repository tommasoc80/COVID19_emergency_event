
LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. GEGUŽĖS 15 D. SPRENDIMO NR. V-1184 „DĖL ĖMINIŲ LABORATORINIAMS TYRIMAMS COVID-19 LIGAI (KORONAVIRUSO INFEKCIJAI) NUSTATYTI PAĖMIMO SAVIVALDYBIŲ MOBILIUOSE PUNKTUOSE“ PAKEITIMO

2020 m. gegužės 20  d. Nr. V-1226
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. gegužės 15 d. sprendimą Nr. V-1184 „Dėl ėminių laboratoriniams tyrimams COVID-19 ligai (koronaviruso infekcijai) nustatyti paėmimo savivaldybių mobiliuose punktuose“ ir išdėstau jį nauja redakcija:

„LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ĖMINIŲ LABORATORINIAMS TYRIMAMS COVID-19 LIGAI (KORONAVIRUSO INFEKCIJAI) NUSTATYTI PAĖMIMO SAVIVALDYBIŲ MOBILIUOSE PUNKTUOSE

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ bei siekdamas tinkamai valdyti ekstremaliąją situaciją ir užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1. Nustatyti, kad savivaldybių mobiliuose punktuose ėminiai laboratoriniams tyrimams COVID-19 ligai (koronaviruso infekcijai) nustatyti gali būti imami iš šių asmenų grupių:
1.1.	asmenys, kuriems pasireiškia bent vienas ūmios kvėpavimo takų infekcijos simptomas;
1.2.	asmenys, kurie dėl lengvos COVID-19 ligos (koronaviruso infekcijos) formos ambulatoriškai gydėsi namuose – jų pasveikimui patvirtinti, kai turi gydytojo siuntimą;
1.3.	asmenys, kuriems bus teikiamos planinės invazinės ir (ar) intervencinės asmens sveikatos priežiūros paslaugos, išskyrus odontologijos ir burnos priežiūros paslaugas, į stacionarines asmens sveikatos priežiūros paslaugas teikiančią asmens sveikatos priežiūros įstaigą stacionarizuojamiems pacientams, kai turi gydytojo siuntimą, o jeigu stacionarinėje asmens sveikatos priežiūros įstaigoje kartu su pacientu lieka ir kitas asmuo (paciento slaugai, priežiūrai ar kt.), ir tam asmeniui – ne anksčiau nei 48 valandos iki asmens sveikatos priežiūros paslaugos teikimo pradžios;
1.4.	asmenys, priimami į socialinės globos įstaigas stacionarioms ilgalaikės arba trumpalaikės socialinės globos paslaugoms gauti – ne anksčiau nei 24 valandos iki jų priėmimo į socialinės globos įstaigą;
1.5.	iš užsienio šalių grįžę asmenys. Šie asmenys gali būti tiriami bet kuriame mobiliame punkte per 48 val. nuo Lietuvos sienos kirtimo.
2. Įpareigoti savivaldybių administracijų direktorius organizuoti šio sprendimo 1 punkte nustatytoms asmenų grupėms mėginių laboratoriniams tyrimams COVID-19 ligai (koronaviruso infekcijai)  nustatyti paėmimą mobiliuose punktuose, kaip nustatyta Lietuvos Respublikos sveikatos apsaugos ministro 2020 m. kovo 16 d. įsakyme Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos ) laboratoriniams tyrimams atlikti organizavimo tvarkos aprašo patvirtinimo“. 
3. Užtikrinti, kad registracija į mobilų punktą būtų vykdoma per Karštąją koronaviruso liniją telefono numeriu 1808. 
4. Nustatyti savivaldybėse įrengtų mobilių punktų aptarnaujamas savivaldybes ir jų maksimalų ėminių laboratoriniams tyrimams COVID-19 ligai (koronaviruso infekcijai) skaičių per parą:

Eil. Nr.
Mobilaus punkto buvimo vieta
Mobilaus punkto aptarnaujamos savivaldybės
Maksimalus ėminių laboratoriniams tyrimams COVID-19 ligai (koronaviruso infekcijai)  nustatyti skaičius per parą
1.
Vilniaus miesto savivaldybė 

Elektrėnų savivaldybė
Šalčininkų rajono savivaldybė
Širvintų rajono savivaldybė
Švenčionių rajono savivaldybė
Trakų rajono savivaldybė
Ukmergės rajono savivaldybė
Vilniaus miesto savivaldybė
Vilniaus rajono savivaldybė

450
2.
Kauno miesto savivaldybė

Birštono savivaldybė
Jonavos rajono savivaldybė
Kaišiadorių rajono savivaldybė
Kauno miesto savivaldybė
Kauno rajono savivaldybė
Kėdainių rajono savivaldybė
Prienų rajono savivaldybė
Raseinių rajono savivaldybė
350
3.
Klaipėdos miesto savivaldybė

Klaipėdos miesto savivaldybė
Klaipėdos rajono savivaldybė
Kretingos rajono savivaldybė
Neringos savivaldybė
Palangos miesto savivaldybė
Šilutės rajono savivaldybė
Skuodo rajono savivaldybė
300
4.
Šiaulių miesto savivaldybė
Akmenės rajono savivaldybė
Joniškio rajono savivaldybė
Kelmės rajono savivaldybė
Pakruojo rajono savivaldybė
Radviliškio rajono savivaldybė
Šiaulių miesto savivaldybė
Šiaulių rajono savivaldybė
200
5.
Panevėžio miesto savivaldybė
Panevėžio miesto savivaldybė
Panevėžio rajono savivaldybė
Kupiškio rajono savivaldybė
Pasvalio rajono savivaldybė
Rokiškio rajono savivaldybė
Biržų rajono savivaldybė
130
6.
Marijampolės savivaldybė
Kalvarijos savivaldybė
Kazlų rūdos savivaldybė
Marijampolės savivaldybė
Šakių rajono savivaldybė
Vilkaviškio rajono savivaldybė
150
7.
Tauragės rajono  savivaldybė
Jurbarko rajono savivaldybė
Pagėgių savivaldybė
Šilalės rajono savivaldybė
Tauragės rajono savivaldybė
130
8.
Telšių rajono savivaldybė 
Mažeikių rajono savivaldybė
Plungės rajono savivaldybė
Rietavo savivaldybė
Telšių rajono savivaldybė
130
9.
Alytaus miesto savivaldybė
Alytaus miesto savivaldybė
Alytaus rajono savivaldybė
Druskininkų savivaldybė
Lazdijų rajono savivaldybė
Varėnos rajono savivaldybė
130
10.
Utenos rajono savivaldybė
Anykščių rajono savivaldybė
Ignalinos rajono savivaldybė
Molėtų rajono savivaldybė
Utenos rajono savivaldybė
Visagino savivaldybė
Zarasų rajono savivaldybė
130

5. Šio sprendimo 4 punkte nurodytuose mobiliuose punktuose gali būti paimami ir mėginiai prevenciniams laboratoriniams tyrimams COVID-19 ligai (koronaviruso infekcijai) nustatyti savivaldybės administracijos direktoriaus nustatyta ir su atitinkamo mobilaus punkto koordinatoriumi suderinta tvarka. Mobilaus punkto koordinatorius dėl terpių, naudojamų mėginiams prevenciniams tyrimams COVID-19 ligai (koronaviruso infekcijai) nustatyti paimti, skyrimo turi susitarti su mobiliam punktui priskirta laboratorija. Karštosios koronaviruso linijos koordinatorius asmenis, kuriems mobiliame punkte bus imami mėginiai prevenciniams laboratoriniams tyrimams COVID-19 ligai (koronaviruso infekcijai) nustatyti, registruoja pagal savivaldybės administracijos direktoriaus ar jo įgalioto asmens elektroniniu paštu 1808@greitojipagalba.lt pateikus šių asmenų sąrašus.“ 



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga

