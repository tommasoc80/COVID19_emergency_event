Dokument podpisany przez Krzysztof Madej Data: 2020.04.26 16:41:45 CEST
DZIENNIK USTAW
RZECZYPOSPOLITEJ POLSKIEJ
Warszawa, dnia 26 kwietnia 2020 r.
Poz. 750
ROZPORZĄDZENIE RADY MINISTRÓW z dnia 26 kwietnia 2020 r.
zmieniające rozporządzenie w sprawie ustanowienia określonych ograniczeń, nakazów i zakazów w związku z wystąpieniem stanu epidemii
Na podstawie art. 46a i art. 46b pkt 1–6 i 8–12 ustawy z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi (Dz. U. z 2019 r. poz. 1239 i 1495 oraz z 2020 r. poz. 284, 322, 374 i 567) zarządza się, co następuje:
§ 1. W rozporządzeniu Rady Ministrów z dnia 19 kwietnia 2020 r. w sprawie ustanowienia określonych ograniczeń, nakazów i zakazów w związku z wystąpieniem stanu epidemii (Dz. U. poz. 697) wprowadza się następujące zmiany: 1) w § 2 w ust. 1 wyrazy „Do dnia 26 kwietnia 2020 r.” zastępuje się wyrazami „Do odwołania”; 2) w § 9 po ust. 8 dodaje się ust. 8a w brzmieniu:
„8a. Obowiązek, o którym mowa w ust. 8, nie dotyczy osób, które nie mogą zakładać lub zdejmować rękawiczek z powodu stanu zdrowia, całościowych zaburzeń rozwoju, zaburzeń psychicznych, niepełnosprawności intelektualnej w stopniu umiarkowanym, znacznym albo głębokim, lub osoby mającej trudności z samodzielnym założeniem lub zdjęciem rękawiczek; okazanie orzeczenia lub zaświadczenia w tym zakresie nie jest wymagane.”; 3) w § 18 ust. 3 otrzymuje brzmienie:
„3. Osoba wykonująca czynności zawodowe lub służbowe w: 1) obiektach handlowych lub usługowych, 2) placówkach handlowych lub usługowych, 3) urzędzie administracji publicznej lub jednostce organizacyjnej wykonującej zadania publiczne – może w czasie wykonywania tych czynności zawodowych lub służbowych realizować obowiązek, o którym mowa w ust. 1, przez zakrywanie ust i nosa przy pomocy przyłbicy, jeżeli stanowisko kasowe lub miejsce prowadzenia sprzedaży lub świadczenia usług, lub inne stanowisko pracy, na którym wykonuje ona czynności zawodowe lub służbowe, jest oddzielone od klientów lub interesantów dodatkową przesłoną ochronną.”. § 2. Rozporządzenie wchodzi w życie z dniem ogłoszenia.
Prezes Rady Ministrów: M. Morawiecki

