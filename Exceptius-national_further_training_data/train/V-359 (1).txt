LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ

2020 m. kovo 13 d. Nr.  V-359 
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 8 ir 9 straipsniais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas ir siekdamas tinkamai valdyti Lietuvos Respublikos valstybės lygio ekstremaliosios situacijos visoje šalyje dėl COVID-19 ligos (koronaviruso infekcijos) plitimo grėsmes, n u s p r e n d ž i u:
1. Pavesti savivaldybių administracijų direktoriams:
1.1. užtikrinti tinkamą asmenų (sergančių COVID-19 liga (koronaviruso infekcija) ir asmenų įtariamų, kad serga COVID-19 liga (koronaviruso infekcija), išrašomų iš ligoninių, kuriose numatyta priimti tirti ir gydyti asmenis su COVID-19 liga (koronaviruso infekcija) (Vilniaus universiteto Santaros klinikų Infekcinių ligų centras ir Vaikų ligoninė, Kauno klinikinė ligoninė, Klaipėdos universitetinė ligoninė, Respublikinė Panevėžio ligoninė, Respublikinė Šiaulių ligoninė) ir asmenų, turėjusių sąlytį su sergančiuoju COVID-19 liga (koronaviruso infekcija)), kuriems būtinas tolesnis izoliavimas, transportavimą į šių asmenų namus, jeigu jų gyvenamųjų patalpų sąlygos, atitinka reikalavimus, nustatytus Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ar turėjusių sąlytį su sergančiuoju COVID-19 liga (koronaviruso infekcija), izoliavimo namuose ar kitoje gyvenamojoje vietoje taisyklėse, patvirtintose Lietuvos Respublikos sveikatos apsaugos ministro 2020 m. kovo 12 d. įsakymu Nr. V-352 „Dėl Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ar turėjusių sąlytį su sergančiuoju COVID-19 liga (koronaviruso infekcija), izoliavimo namuose ar kitoje gyvenamojoje vietoje taisyklių patvirtinimo“;
1.2. jeigu 1 punkte nurodytų asmenų gyvenamųjų patalpų sąlygos izoliavimui netinkamos, tuomet užtikrinti šių asmenų transportavimą į savivaldybėje, vadovaujantis Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 10 d. sprendimo Nr. V-332 „Dėl COVID-19 ligos (koronaviruso infekcijos) valdymo priemonių“ 1 punktu, numatytas patalpas;
1.3. užtikrinti 1.1 ir 1.2 papunkčiuose nurodytų transportavimo paslaugų teikimą visą parą.
2. Pripažinti netekusiu galios Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. vasario 28 d. sprendimo Nr. V-245 „Dėl koronaviruso (COVID-19) plitimo valdymo priemonių Lietuvos Respublikoje“ 8.1 papunktį.




Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                            Aurelijus Veryga
