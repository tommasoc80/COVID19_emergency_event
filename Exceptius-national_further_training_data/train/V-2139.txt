LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL RASEINIŲ RAJONO GYVENTOJŲ IŠTYRIMO DĖL COVID-19 LIGOS (KORONAVIRUSO INFEKCIJOS) 

2020 m. rugsėjo  29  d. Nr. V-2139
Vilnius

Vadovaudamasis Lietuvos Respublikos civilinės saugos įstatymo 14 straipsnio 9 punktu, 15 straipsnio 2 dalies 4 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, ir atsižvelgdamas į nepalankią epideminę situaciją dėl  COVID-19 ligos (koronaviruso infekcijos) plitimo Raseinių rajone  n u s p r e n d ž i u:
Pavesti nuo 2020 m. spalio 1 d. iki 2020 m. spalio 14 d.:
1. Raseinių rajono savivaldybės administracijos direktoriui:
1.1. skubiai organizuoti Raseinių rajono savivaldybės gyventojų ir Raseinių rajono savivaldybėje dirbančių asmenų iš kitų savivaldybių ištyrimą dėl COVID-19 ligos (koronaviruso infekcijos) įsteigiant ne mažiau kaip 2 mobilius punktus arba pasitelkiant Tauragės rajono savivaldybės mobilaus punkto mobilias brigadas;
1.2. užtikrinti, kad būtų sudaryta galimybė visiems Raseinių rajono savivaldybės gyventojams ir Raseinių rajono savivaldybėje dirbantiems asmenims iš kitų savivaldybių atlikti PGR molekulinį tyrimą;
1.3. užtikrinti informacijos apie užsakymo PGR molekuliniam tyrimui suvedimą į Elektroninę sveikatos paslaugų ir bendradarbiavimo infrastruktūros informacinę sistemą (ESPBI IS);
1.4. bendradarbiauti su Tauragės rajono savivaldybės administracija dėl ėminių COVID-19 ligos (koronaviruso infekcijos) tyrimams paėmimo proceso organizavimo ir vykdymo. 
2. Tauragės rajono savivaldybės administracijos direktoriui bendradarbiauti su Raseinių rajono savivaldybės administracija organizuojant Raseinių rajono savivaldybės mobilių punktų veiklą ir ėminių dėl COVID-19 ligos (koronaviruso infekcijos) paėmimą. 
3. Nacionaliniam visuomenės sveikatos centrui prie Sveikatos apsaugos ministerijos (toliau – NVSC):
3.1. užtikrinti sąlytį su sergančiuoju COVID-19 liga (koronaviruso infekcija) turėjusių Raseinių rajono savivaldybės gyventojų ir Raseinių rajono savivaldybėje dirbančių asmenų iš kitų savivaldybių registraciją į mobilų punktą PGR molekulinio tyrimo atlikimui ne vėliau kaip per 24 val. nuo sąlyčio nustatymo;
3.2. jei įmonėje, įstaigoje, organizacijoje, renginyje ar kitame susibūrime nustatytas bent vienas COVID-19 ligos (koronaviruso infekcijos) atvejis, PGR molekulinio tyrimo atlikimui registruoti ir didelės, ir mažos rizikos asmenis;
3.3. užtikrinti sąlytį turėjusių asmenų, užregistruotų, bet neatlikusių PGR molekulinio tyrimo, kontrolę;
3.4. užtikrinti reikiamą žmogiškųjų išteklių pasitelkimą iš NVSC departamentų epidemiologiniam darbui Raseinių rajono savivaldybėje.
4. Nacionalinei visuomenės sveikatos priežiūros laboratorijai užtikrinti mobilių brigadų ar mobilių punktų aprūpinimą priemonėmis (steriliais tamponais (specialios priemonės su transportine virusologine terpe), mėgintuvėliais su transportine terpe) ėminio iš paciento nosiaryklės ir ryklės dėl COVID-19 ligos (koronavirusinės infekcijos) ištyrimui. 
5. VšĮ Nacionaliniam kraujo centrui organizuoti paimtų ėminių ištyrimą laboratorijose.
6. Priešgaisrinės apsaugos ir gelbėjimo departamentui prie Vidaus reikalų ministerijos esant poreikiui bendradarbiauti su Raseinių rajono savivaldybe aprūpinant būtinomis priemonėmis, reikalingomis mobilių punktų įsteigimui.
7. Policijos departamentui prie Vidaus reikalų ministerijos:
7.1. sustiprinti asmenų, turėjusių sąlytį su sergančiuoju COVID-19 liga (koronaviruso infekcija), kurių izoliavimo vieta namuose ar kitoje gyvenamojoje aplinkoje Raseinių rajono savivaldybėje, tikrinimą izoliacijos laikotarpiu dėl izoliavimo reikalavimų laikymosi;
7.2. sustiprinti patruliavimą Raseinių rajono savivaldybės viešosiose vietose.



Sveikatos apsaugos ministras – valstybės lygio	
ekstremaliosios situacijos valstybės operacijų vadovas 		                                Aurelijus Veryga
