Tijdelijke rijkswet voorziening Rijksoctrooiwet 1995 COVID-19

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het in verband met de
uitbraak van COVID-19 en de maatregelen ter bestrijding daarvan
wenselijk is enkele spoedeisende tijdelijke voorzieningen te treffen in het
kader van de Rijksoctrooiwet 1995;
Zo is het, dat Wij, de Afdeling advisering van de Raad van State van het
Koninkrijk gehoord, en met gemeen overleg der Staten-Generaal, de
bepalingen van het Statuut voor het Koninkrijk in acht genomen zijnde,
hebben goedgevonden en verstaan, gelijk Wij goedvinden en verstaan bij
deze:
Artikel 1 (bevoegdheid opschorting termijnen Rijksoctrooiwet
1995)
1. De directeur van het bureau, bedoeld in artikel 15 van de Rijksoctrooiwet 1995, kan bij besluit een termijn die bij of krachtens de Rijksoctrooiwet 1995 is gesteld voor een bij dat besluit te bepalen duur
verlengen, indien dit naar zijn oordeel noodzakelijk is in verband met het
door octrooihouders of aanvragers van octrooien niet kunnen voldoen
aan die termijn als gevolg van maatregelen die verband houden met de
bestrijding van de verspreiding van COVID-19.
2. Het eerste lid is niet van toepassing op de termijnen, bedoeld in de
artikelen 61, eerste en tweede lid, en 62 van de Rijksoctrooiwet 1995.
3. De directeur kan aan een besluit als bedoeld in het eerste lid
terugwerkende kracht toekennen tot en met uiterlijk 12 maart 2020, indien
dit naar zijn oordeel noodzakelijk is in verband met het door octrooihouders of aanvragers van octrooien niet kunnen voldoen aan die termijn
als gevolg van maatregelen die verband houden met de bestrijding van de
verspreiding van COVID-19.
4. De directeur maakt melding van een besluit als bedoeld in het eerste
lid in het door het bureau periodiek uit te geven blad, bedoeld in artikel
20, eerste lid, van de Rijksoctrooiwet 1995.
5. Artikel 81 van de Rijksoctrooiwet 1995 is van overeenkomstige
toepassing op krachtens het eerste lid genomen besluiten. 

Artikel 2 (toeslag artikel 61, derde lid, van de Rijksoctrooiwet
1995 op nihil)
1. Het ingevolge artikel 61, derde lid, van de Rijksoctrooiwet 1995
verschuldigde bedrag wordt op nihil gesteld voor octrooien waarvan de
vervaldag, bedoeld in artikel 61, eerste of tweede lid, is gelegen in de
periode van 1 april 2020 tot en met 31 augustus 2020.
2. Bij koninklijk besluit kan de periode, bedoeld in het eerste lid, steeds
met ten hoogste twee maanden worden verlengd, indien die verlenging
noodzakelijk is in verband met COVID-19 of de ter bestrijding van de
verspreiding daarvan getroffen maatregelen.
Artikel 3 (inwerkingtreding en vervallen)
1. Deze wet treedt in werking op een bij koninklijk besluit te bepalen
tijdstip.
2. Deze wet vervalt met ingang van 1 september 2020. Het tijdstip
waarop deze wet vervalt kan bij koninklijk besluit worden bepaald op een
ander tijdstip, met dien verstande dat dit tijdstip steeds ten hoogste twee
maanden ligt na het tijdstip waarop de wet zou vervallen.
Artikel 4 (Citeertitel)
Deze wet wordt aangehaald als: Tijdelijke rijkswet voorziening Rijksoctrooiwet 1995 COVID-19.
Lasten en bevelen dat deze in het Staatsblad, het Publicatieblad van
Curaçao en in het Afkondigingsblad van Sint Maarten zal worden
geplaatst en dat alle ministeries, autoriteiten, colleges en ambtenaren die
zulks aangaat, aan de nauwkeurige uitvoering de hand zullen houden.
Gegeven te ’s-Gravenhage, 8 juli 2020
Willem-Alexander
De Minister van Economische Zaken en Klimaat,
E.D. Wiebes
Uitgegeven de twintigste juli 2020
De Minister van Justitie en Veiligheid,
F.B.J. Grapperhaus

