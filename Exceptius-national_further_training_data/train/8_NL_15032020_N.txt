Geachte voorzitter,

In aanvulling op de aanwijzingen voor bestrijding van de uitbraak van COVID-19 d.d. 13 en 15 maart 2020, geef ik u onderstaande opdracht.

Gehoord hebbende het advies van het Outbreak Management Team en het Bestuurlijk Afstemmingsoverleg van 12 maart 2020 heeft de Ministeriële Commissie Crisisbeheersing op 15 maart 2020 besloten dat er vanaf 16 maart 2020 tot en met 6 april 2020 geen onderwijsactiviteiten en geen opvang geboden mogen worden in onderwijsinstellingenl en verblijven voor kinderopvang en gastouderopvang2met enkele uitzonderingen die hierna worden beschreven.

De locaties kunnen, en moeten waar nodig, wel gebruikt worden voor:

- de organisatie van onderwijs op afstand, waarbij studenten en leerlingen via een (digitaal) medium onderwijs krijgen in de thuissituatie;
- de (nood)opvang van kinderen van ouders die werken in cruciale beroepen of voor vitale processen, zoals beschreven op www.rijksoverheid.nl. De noodopvang wordt georganiseerd door gemeenten, ondersteund door de Vereniging Nederlandse Gemeenten;
- de organisatie van toetsing en examens, mits zorgvuldige maatregelen zijn getroffen om het risico van besmetting te beperken.

Als u constateert dat onderwijsinstellingen of aanbieders van kinderopvang of gastouderopvang zich niet aan deze crisismaatregel houden en er aanhoudend meer leerlingen, studenten of kinderen aanwezig zijn op een locatie dan nodig is voor de bovengenoemde doelen, geef ik u opdracht op basis van artikel 7 van de Wet publieke gezondheid en met inachtneming van artikel 39, eerste lid, van de Wet veiligheidsregio's, de onderwijsinstelling of het verblijf voor kinderopvang of gastouderopvang te sluiten, bijvoorbeeld met behulp van een noodbevel. Voor de handhaving kunt u eventueel ook gebruik maken van artikel 47 van de Wet publieke gezondheid.

Als u problemen ervaart bij de uitvoering, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

Hoogachtend,

Mede namens de minister van JenV,
de minister voor Medische Zorg
en Sport,

Bruno Bruins

1 Dit geldt niet voor scholen bij gesloten residentiële instellingen.
2 In de zin van de Wet kinderopvang.