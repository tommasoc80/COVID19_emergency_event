LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. KOVO 16 D. SPRENDIMO NR. V-381 „DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ“ PAKEITIMO

2020 m. kovo 23 d. Nr. V-494
Vilnius

Pakeičiu Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 16 d. sprendimą Nr. V-381 „Dėl COVID-19 ligos (koronaviruso infekcijos) valdymo priemonių“ ir išdėstau jį nauja redakcija:

LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ PREKYBOS VIETOMS


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į 2020 m. kovo 14 d. Lietuvos Respublikos Vyriausybės nutarimą Nr. 207 „Dėl karantino Lietuvos Respublikos teritorijoje paskelbimo“ ir į Pasaulio sveikatos organizacijos rekomendacijas, n u s p r e n d ž i u:
1. Įpareigoti parduotuves, prekybos ir (arba) pramogų centrus, kurių pagrindinė veikla yra  maisto, veterinarijos, vaistinių, optikos prekių ir ortopedijos techninių priemonių pardavimo veikla, taip pat turgavietes, vykdančias maisto pardavimo veiklą (toliau – prekybos vietos):
1.1. Riboti pirkėjų ir kitų lankytojų (toliau – lankytojai) srautus, atsižvelgiant į prekybos vietos plotą, siekiant išvengti grūsčių.
1.2. Prie įėjimo į prekybos vietą paskelbti informaciją, atkreipiančią dėmesį į lankytojų asmens higienos laikymąsi (rankų higiena, kosėjimo, čiaudėjimo etiketas), sudaryti galimybę tinkamai rankų higienai ir (ar) dezinfekcijai.
1.3. Prekybos vietose užtikrinti apsipirkimui naudojamų vežimėlių ir krepšių valymą ir dezinfekavimą po kiekvieno jų panaudojimo.
1.4. Užtikrinti, kad lankytojai eilėse prie kasų ar savitarnos kasų laikytųsi saugaus ne mažesnio kaip 1 metro atstumo. 
1.5. Skatinti lankytojus už prekes ir priemones atsiskaityti ne grynaisiais pinigais.
1.6. Užtikrinti pardavėjų darbą kas antroje kasoje, jei tarp jų neišlaikomas mažiausiai 2 metrų atstumas.
1.7. Užtikrinti galimybę prekybos vietos darbuotojams reguliariai (ne rečiau kaip kas 2 val.), o esant poreikiui ir dažniau, kruopščiai plauti rankas su šiltu tekančiu vandeniu ir skystu muilu, ar dezinfekuoti jas specialiomis rankų dezinfekcinėmis priemonėmis.
1.8. Prekybos vietose užtikrinti tinkamą aplinkos valymą ir dezinfekciją  remiantis parengtomis rekomendacijomis „Dėl aplinkos valymo ir dezinfekcijos, esant nepalankiai COVID-19 situacijai“ (https://sam.lrv.lt/uploads/sam/documents/files/KORONA/rekomendacijos%20del%20aplinkos%20valymo.pdf).
2. Rekomenduoti imtis maksimalių priemonių, siekiant apsaugoti parduotuvės darbuotojus (įrengti pertvaras tarp darbuotojo ir pirkėjo, aprūpinti darbuotojus apsaugos priemonėmis ir kt.).
3. Rekomenduoti visiems asmenims pirmenybę teikti apsipirkimui internetu, vengiant artimo kontakto.
4. Uždrausti:
4.1. apsipirkinėti didesnei nei 2 asmenų grupei, šeimos nariai turi apsipirkinėti po vieną;
4.2. prekybos vietose dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu;
4.3. asmenims, kuriems privaloma izoliacija, izoliacijos laikotarpiu lankytis prekybos vietose.
5. Pripažinti netekusiu galios Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 13 d. sprendimą Nr. V-363 „Dėl COVID-19 ligos (koronaviruso infekcijos) valdymo priemonių parduotuvėms ir prekybos centrams“.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
