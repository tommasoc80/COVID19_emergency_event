BEK nr 1612 af 14/11/2020
Bekendtgørelse om begrænsninger for kollektiv trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner

I medfør af § 12 a og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med transportministeren, fastsættes:

§ 1. For at forebygge og inddæmme udbredelsen af covid-19 gælder følgende begrænsninger for kollektiv trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner:

1) I busser, der kører rutekørsel eller skolebuskørsel, i flex- og plustur, i turistbusser samt i tog må der alene medtages passagerer, der foretager rejser internt i en eller flere af de syv kommuner, jf. dog stk. 2 og 3.

2) Fjernbuskørsel fra andre dele af landet og ind og ud af de syv kommuner er ikke tilladt.

3) På færger må der alene medtages passagerer, der foretager rejser internt i en eller flere af de syv kommuner, eller passagerer, der anvender de syv kommuner som transit for at rejse til og fra andre dele af Rigsfællesskabet, jf. dog stk. 2 og 3.

Stk. 2. Uanset stk. 1, nr. 1 og 3, må de heri nævnte transportformer ved rejser fra andre dele af landet og ind og ud af de syv kommuner medtage skoleelever og studerende med gyldigt studiekort til uddannelsesinstitutioner, der ikke er suspenderet for fremmøde, samt personer, der varetager samfundskritiske funktioner, jf. § 2, og som kan fremvise dokumentation fra deres arbejdsgiver for, at de varetager samfundskritiske funktioner.

Stk. 3. Uanset stk. 1, nr. 1 og 3, må flextur og færger ved rejser fra andre dele af landet og ind og ud af de syv kommuner medtage personer, der skal til behandling eller lignende i sundheds- eller socialsektoren, fra den pågældende persons bopæl til behandlingsstedet eller lignende og retur. Ved bestilling af flextur skal trafikselskabet sikre sig, at flexturen er til en adresse på et behandlingssted eller lignende.

§ 2. Ved personer, der varetager samfundskritiske funktioner, forstås i § 1, stk. 2, bl.a. personale ansat i sundheds- og plejesektoren (undtaget kosmetisk behandling m.v.), ældreplejen, børne- og undervisningssektoren, politiet, kriminalforsorgen, forsvarets myndigheder, beredskabet, kødkontrollen, inden for området for socialt udsatte, til pelsning og aflivning af mink og til opretholdelse af den nødvendige forsyningsvirksomhed, herunder fødevareforsyningen, dagligvaremarkedet, apotekervæsen, energi, vand, affaldshåndtering, tele- og IT-infrastruktur samt finansiel infrastruktur m.v.

§ 3. Med bøde straffes trafikselskaber, busselskaber med tilladelse i henhold til busloven, færgeselskaber og jernbanevirksomheder, der udfører trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner, og som overtræder § 1.

Stk. 2. Med bøde straffes den, der ikke forlader transportmidlet efter at være blevet bortvist i forbindelse med den håndhævelse, som transportvirksomheder, jf. stk. 1, foretager af § 1.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.

§ 4. Bekendtgørelsen træder i kraft den 16. november 2020.

Stk. 2. Bekendtgørelsen ophæves den 4. december 2020.

Stk. 3. Bekendtgørelse nr. 1583 af 9. november 2020 om begrænsninger for kollektiv trafik i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner ophæves.

Sundheds- og Ældreministeriet, den 14. november 2020

Magnus Heunicke