Regeling van het stimuleringsfonds voor de journalistiek van 19 oktober 2020 nr. LO2020 tot verlenging van de regeling van het stimuleringsfonds voor de journalistiek van 19 november 2019, nr. 1119, tot vaststelling van een tijdelijke subsidieregeling pilot journalistieke professionalisering lokale publieke mediadiensten
Het Stimuleringsfonds voor de Journalistiek,

Gezien de goedkeuring van de Minister voor Basis- en Voortgezet Onderwijs en Media;

Gelet op artikel 8.3 en 8.15a van de Mediawet 2008;

Besluit:

Artikel 1. Definities
In deze regeling wordt verstaan onder:

Regeling 2019: de Regeling van het Stimuleringsfonds voor de Journalistiek van 19 november 2019, nr 1119, tot vaststelling van een tijdelijke subsidieregeling pilot journalistieke professionalisering lokale publieke media-diensten.

Artikel 2. Wijziging Regeling 2019
In artikel 19 van de Regeling 2019 wordt na ‘28 februari 2021’ toegevoegd: , tenzij het Stimuleringsfonds voor laatstgenoemde datum besluit tot vaststelling van een andere datum waarop deze regeling vervalt.

Artikel 3. Verlenging Regeling 2019
De Regeling 2019 wordt met in achtneming van het bepaalde in de artikelen 4 tot en met 11 verlengd met de periode die ingaat op 1 maart 2021 en eindigt op 1 december 2021. De Regeling 2019 vervalt daarmee op 1 december 2021.

Artikel 4. Subsidieplafond
1.Voor subsidieverstrekking op grond van de Regeling 2019 is voor de periode van 1 maart 2021 tot 1 december 2021 € 1,55 miljoen beschikbaar.

2.Per aangevraagd project kan subsidie worden verstrekt voor ten hoogste een bedrag van € 110.000.

3.Voor subsidieverstrekking voor de periode van 1 maart 2021 tot 1 december 2021 blijft artikel 2, tweede lid, onderdeel b, van de Regeling 2019 buiten toepassing.

Artikel 5. Subsidieaanvrager en termijn voor indienen aanvragen
1.Aanvragen voor subsidie voor de periode van 1 maart 2021 tot 1 december 2021 kunnen slechts ingediend worden door lokale publieke media-instellingen die in 2020 subsidie hebben ontvangen op basis van de Regeling 2019.

2.Aanvragen worden uitsluitend ingediend in de periode 19 oktober 2020 tot 2 november 2020.

3.In het (aangepaste) activiteitenplan, bedoeld in artikel 5, eerste lid, onderdeel a, van de Regeling 2019 voor de periode 1 maart 2021 tot 1 december 2021 geeft de aanvrager aan wat de invloed van de COVID-19-crisis is op het oorspronkelijke activiteitenplan en wat er eventueel is veranderd door deze crisis.

4.De begroting, bedoeld in artikel 5, eerste lid, onderdeel b, van de Regeling 2019 beslaat de volledige periode 1 maart 2020 tot 1 december 2021.

Artikel 6. Criteria verdeling bij subsidieverlening
1.Bij de toepassing van het criterium van artikel 8, derde lid, onderdeel d, van de Regeling 2019, let het Stimuleringsfonds tevens op de invloed van de COVID-19-crisis.

2.Voor de beoordeling van aanvragen voor subsidie voor de periode 1 maart 2021 tot 1 december 2021 hanteert het Stimuleringsfonds een extra criterium, luidende: Behaalde resultaten: geven de resultaten en de voortgang van het project in 2020 voldoende vertrouwen om te veronderstellen dat het project in 2021 uitvoerbaar is en heeft de aanvrager een voldoende niveau van kwaliteit weten te garanderen tijdens de eerste maanden van het project, waarbij de beperkingen als gevolg van de COVID-19-crisis in acht worden genomen.

Artikel 7. Weging van de inhoudelijke criteria
In afwijking van artikel 9, derde lid, van de Regeling 2019 kan het Stimuleringsfonds bij een eindscore lager dan 15 besluiten de aanvraag af te wijzen vanwege de onvoldoende kwaliteit, ook wanneer het subsidieplafond nog niet is bereikt.

Artikel 8. Beslissing subsidieverlening
In afwijking van artikel 10, eerste lid van de Regeling 2019 beslist het Stimuleringsfonds binnen 12 weken na afloop van de periode bedoeld in artikel 5, tweede lid, op de aanvragen voor subsidie voor de periode 1 maart 2021 tot 1 december 2021.

Artikel 9. Betaling
In afwijking van artikel 11 wordt de eerste termijn betaald bij het ingaan van de periode 1 maart 2021 tot1 december 2021 en de tweede termijn halverwege deze periode.

Artikel 10. Aanvraag tot subsidievaststelling
In afwijking van artikel 13, eerste volzin, van de Regeling 2019 dient een subsidieontvanger binnen 2 maanden na 1 december 2021 of na afloop van het project waartoe subsidie is verleend een aanvraag tot subsidievaststelling in.

Artikel 11. Inwerkingtreding
Deze regeling treedt in werking op 19 oktober 2020 en vervalt op 1 december 2021. Als de Staatscourant waarin deze regeling wordt geplaatst, wordt uitgegeven na 19 oktober 2020, treedt zij in werking met ingang van de dag na de datum van uitgifte van de Staatscourant waarin zij wordt geplaatst en werkt zij terug tot en met 19 oktober 2020.

Deze regeling zal met de toelichting in de Staatscourant worden geplaatst.

De voorzitter van het Stimuleringsfonds voor de Journalistiek,
F. van Exter

TOELICHTING
Op deze verlenging is dezelfde toelichting van toepassing als op de oorspronkelijke regeling nr. 1119, met de volgende verdere toelichting:

De minister voor Basis- en Voortgezet Onderwijs en Media heeft op 7 april 2020 het tijdelijk Steunfonds voor lokale informatievoorziening aangekondigd. Hiermee werd er voor de periode van 15 maart tot 15 juni 2020 11 miljoen euro beschikbaar gesteld en in eerdere aanvraagrondes uitgekeerd aan lokale omroepen en huis-aan-huisbladen.

Het betrof een herbestemming van reeds aan het Stimuleringsfonds voor de Journalistiek toegekende middelen: oorspronkelijk bedoeld voor de Regeling Onderzoeksjournalistiek, en het tweede jaar van de Pilotregeling Professionalisering Lokale Omroepen. Hiermee kwam het tweede jaar van de pilotregeling, waarvoor een nieuwe aanmeldfase noodzakelijk was, te vervallen.

De projectleider van de Pilotregeling Lokale Omroepen en de directie van het SvdJ hebben het ministerie van OCW uitdrukkelijk gewezen op het belang van een voortzetting van de Pilot Professionalisering. In de korte periode dat de pilot loopt, zijn er al hoopgevende resultaten geboekt op het gebied van het professionaliseren van de eerstelijns nieuwsvoorziening door 20 lokale omroepen. Ook worden er interessante experimenten uitgevoerd op het gebied van het bouwen van netwerk, het aanspreken van nieuwe doelgroepen en het verdiepen van het nieuwsaanbod.

De inzichten uit deze eerste maanden zijn nuttig, maar om tot een volledige beantwoording te komen op de vragen van het ministerie van OCW, is het noodzakelijk dat het onderzoek dat parallel aan de pilot loopt, langer kan worden voortgezet.

Het ministerie van OCW erkent het belang van de pilot. Hiertoe is het bestuur van het SvdJ tot de volgende oplossing gekomen: in plaats van de regeling voor een tweede jaar open te stellen, kunnen de 20 projecten die in 2020/2021 subsidie krijgen binnen de regeling Professionalisering verlenging van hun subsidie aanvragen. Hierdoor kunnen zij de professionaliseringsstappen die zij in korte tijd hebben gemaakt bestendigen, en langer doorgaan met de lopende projecten.

Om dit te financieren, is het ministerie akkoord gegaan om het restbedrag uit de eerste ronde van het Tijdelijk Steunfonds opnieuw te bestemmen voor de Pilotregeling Professionalisering Lokale Omroepen. Dit bedrag wordt aangevuld met een bijdrage uit het weerstandsvermogen van het Stimuleringsfonds voor de Journalistiek. Als zodanig is er uiteindelijk 1,55 miljoen euro beschikbaar voor de verlenging van de pilot in 2021. Vanwege het (fors) lagere bedrag dat beschikbaar is, is besloten de looptijd van de verlenging te beperken tot 9 maanden.

Dit betekent dat de pilotregeling niet opnieuw wordt opengesteld voor omroepen die op dit moment niet meedoen aan de Pilot professionalisering, maar dat alleen de 20 omroepen die uitmaken van de eerste pilotgroep aanspraak kunnen maken op verlenging. In hun aanvraag voor verlenging dienen omroepen aannemelijk te maken dat de eerste maanden van de pilot al hebben bijgedragen aan de professionalisering van hun omroep en het verbeteren van het nieuwsaanbod in hun verzorgingsgebied. Dit wordt meegewogen in de beoordeling van de aanvraag, evenals de oorspronkelijke criteria: ambitie, soortelijk gewicht, uitvoerbaarheid en samenwerking. Het is dus niet gezegd dat alle 20 pilotomroepen automatisch doorgaan na 1 maart 2021.

De voorzitter van het Stimuleringsfonds voor de Journalistiek,
F. van Exter