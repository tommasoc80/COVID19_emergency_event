LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. LIEPOS 17 D. SPRENDIMO NR. V-1680 „DĖL užsieniečių izoliavimo SĄLYGŲ ir tyrimų dėl COVID-19 ligos (koronaviruso infekcijos) atlikimo“ pakeitimo

2020 m. spalio 27 d. Nr. V-2377
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. liepos 17 d. sprendimą Nr. V-1680 „Dėl užsieniečių izoliavimo sąlygų ir tyrimų dėl COVID-19 ligos (koronaviruso infekcijos) atlikimo“:
1. Pakeičiu 1.2 papunktį ir jį išdėstau taip:
„1.2. atvykus į Lietuvos Respubliką atliekamas laboratorinis tyrimas COVID-19 ligai (koronaviruso infekcijai) nustatyti. Užsienietis, kuriam netaikomos šio sprendimo 3 punkte numatytos izoliacijos išimtys, atvykęs į Lietuvos Respubliką per 24 val. nuo atvykimo turi kreiptis į Karštąją koronaviruso liniją tel. numeriu 1808 ir užsiregistruoti tyrimo atlikimui. Asmuo privalo izoliuotis tol, kol bus gautas neigiamas laboratorinio tyrimo COVID-19 ligai (koronaviruso infekcijai) nustatyti atsakymas. Gavus neigiamą laboratorinio tyrimo atsakymą, izoliavimas nebetaikomas, tačiau 10 dienų nuo atvykimo į Lietuvos Respubliką rekomenduojama apriboti asmenų, su kuriais bendraujama, skaičių, nerekomenduojama lankytis žmonių susibūrimo vietose (renginiuose, parduotuvėse, muziejuose, viešo maitinimo vietose ir pan.), dirbantiems asmenims – rekomenduojama tik nuvykti į darbą ir namus. Bendraujant su kitais asmenimis, rekomenduojama visada dėvėti nosį ir burną dengiančias apsaugos priemones (veido kaukes, respiratorius ar kitas priemones), laikytis saugaus atstumo ir kitų bendrųjų COVID-19 ligos (koronaviruso infekcijos) prevencijos priemonių.“
2. Pripažįstu netekusiu galios 3.9 papunktį.
3. Pakeičiu 4 punktą ir jį išdėstau taip:
„4. Užsieniečiai atvykę iš Andoros Kunigaikštystės, Monako Kunigaikštystės, San Marino Respublikos, Šventojo Sosto (Vatikano miesto Valstybės) ir valstybių, kurios įtrauktos į Europos Sąjungos lygmeniu nustatytą trečiųjų šalių, kurių gyventojams laikinas išorės sienų kirtimo apribojimas nebūtinų kelionių į ES tikslais turėtų būti netaikomas, sąrašą, privalo turėti ne seniau nei 48 val. laikotarpiu prieš atvykstant į Lietuvos Respubliką atliktą laboratorinį tyrimą COVID-19 ligai (koronaviruso infekcijai) nustatyti ir gautą neigiamą atsakymą arba tokį tyrimą gali atlikti Lietuvos Respublikoje, tačiau tokiu atveju jiems taikoma izoliacija tol, kol bus gautas neigiamas laboratorinio tyrimo COVID-19 ligai (koronaviruso infekcijai) nustatyti atsakymas. Net ir turint neigiamą laboratorinio tyrimo atsakymą, tokiems asmenims 10 dienų nuo atvykimo į Lietuvos Respubliką rekomenduojama apriboti asmenų, su kuriais bendraujama, skaičių, nerekomenduojama lankytis žmonių susibūrimo vietose (renginiuose, parduotuvėse, muziejuose, viešo maitinimo vietose ir pan.), dirbantiems asmenims – rekomenduojama tik nuvykti į darbą ir namus. Bendraujant su kitais asmenimis, rekomenduojama visada dėvėti nosį ir burną dengiančias apsaugos priemones (veido kaukes, respiratorius ar kitas priemones), laikytis saugaus atstumo ir kitų bendrųjų COVID-19 ligos (koronaviruso infekcijos) prevencijos priemonių. Šio punkto reikalavimai netaikomi Izoliavimo taisyklių 11 punkte nurodytiems asmenims.“


Sveikatos apsaugos ministras – valstybės lygio
ekstremaliosios situacijos valstybės operacijų vadovas 				Aurelijus Veryga
