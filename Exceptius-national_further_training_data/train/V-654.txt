LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL PACIENTŲ, serganČIŲ LENGVOS FORMOS COVID-19 ligA (koronaviruso infekcijA), izoliacijos ORGANIZAVIMO MEDICININĖS REABILITACIJOS ĮSTAIGOSE

2020 m. balandžio 1 d. Nr. V-654
Vilnius


Vadovaudamasis Lietuvos Respublikos civilinės saugos įstatymo 8 straipsniu, 15 straipsnio 2 dalies 3 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės  įstatymo 25 straipsnio 3 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, įgyvendindamas Lietuvos Respublikos Vyriausybės 2020 m. kovo 14 d. nutarimo Nr.  207 „Dėl karantino Lietuvos Respublikos teritorijoje paskelbimo“ 3.4.1 papunktį ir siekdamas organizuoti tinkamą pagalbą Lietuvos Respublikos gyventojams, n u s p r e n d ž i u:
Įpareigoti: 
1. Šio sprendimo priede nurodytas sveikatos priežiūros įstaigas, teikiančias stacionarines medicininės reabilitacijos paslaugas (toliau – SPĮ), sudaryti sąlygas izoliuoti pacientus, sergančius lengvos formos COVID-19 liga (koronaviruso infekcija) (toliau – pacientai), pagal Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisyklių, patvirtintų Lietuvos Respublikos sveikatos apsaugos ministro 2020 m. kovo 12  d. įsakymu Nr. V-352 „Dėl Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisyklių patvirtinimo“ reikalavimus šio sprendimo priede nustatytu SPĮ eiliškumu ir laikantis šių principų:
1.1. suteikti izoliacijos patalpas pacientams, sergantiems COVID-19 liga, kad būtų užtikrintas jų pačių savarankiškas ambulatorinis gydymas pagal Lietuvos Respublikos sveikatos apsaugos ministro – Valstybės lygio ekstremaliosios situacijos valstybės operacijų vadovo 2020 m. kovo 31 d. sprendimą Nr. V-636 „Dėl asmenų, kuriems diagnozuota lengva COVID-19 ligos (koronaviruso infekcijos) forma, izoliuotų namuose, kitoje gyvenamojoje vietoje ar savivaldybės administracijos numatytose patalpose, ambulatorinio gydymo tvarkos“ (toliau – COVID-19 ambulatorinio gydymo tvarka), pacientui nuotoliniu būdu konsultuojantis su savo šeimos gydytoju;
1.2. paskirti budintį slaugytoją, atsakingą už paciento COVID-19 ambulatorinio gydymo tvarkos laikymąsi ir sveikatos būklės stebėseną, kuris:
1.2.1. 1 kartą per dieną pagal galimybes naudodamasis nuotolinėmis ryšio priemonėmis (telefonu) įvertina izoliuoto paciento savijautą, kūno temperatūrą;
1.2.2. duomenis apie pacientą žymi formoje Nr. 025/a-LK „Asmens ambulatorinio gydymo statistinė kortelė“;
1.2.3. pablogėjus paciento sveikatos būklei, skambina į Bendrąjį pagalbos centrą telefono numeriu 112, kad pacientą pervežtų į sveikatos priežiūros įstaigą, teikiančią sveikatos priežiūros paslaugas dėl COVID-19 ligos (koronaviruso infekcijos) pagal Lietuvos Respublikos sveikatos apsaugos ministro 2020 m. kovo 4 d. įsakymą Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“ (toliau – COVID-19 ligoninė);
1.3. prireikus organizuoti socialinių paslaugų, tokių kaip vaistinių preparatų pacientams, sergantiems lėtinėmis ligomis, pristatymas į SPĮ, teikimą;
1.4. likus ne daugiau kaip 50 laisvų lovų, apie tai elektroniniu paštu ir telefonu informuoti priede nurodytą kitą SPĮ pagal prioriteto eilę ir Sveikatos apsaugos ministeriją elektroniniu paštu covid19@sam.lt;
1.5. esant poreikiui, teikti Sveikatos apsaugos ministerijai paraiškas dėl aprūpinimo asmeninėmis apsaugos priemonėmis;
1.6. užtikrinti SPĮ (SPĮ aplinkos (patalpų, daiktų, įrenginių) paviršių valymą / dezinfekciją, pacientų nešvarių skalbinių tvarkymas ir kt.) infekcijų kontrolės reikalavimus ne rečiau kaip 1 kartą per savaitę pagal Lietuvos higienos normos HN 47-1:2012 „Sveikatos  priežiūros įstaigos. Infekcijų kontrolės reikalavimai“, patvirtintos Lietuvos Respublikos sveikatos apsaugos ministro 2012 m. spalio 19 d. įsakymu Nr. V-946 „Dėl Lietuvos higienos normos HN 47-1:2012 „Sveikatos priežiūros įstaigos. Infekcijų kontrolės reikalavimai“ patvirtinimo“ (toliau – Lietuvos higienos normos HN 47-1:2012 „Sveikatos priežiūros įstaigos. Infekcijų kontrolės reikalavimai“), reikalavimus ir Lietuvos Respublikos sveikatos apsaugos ministerijos interneto svetainėje http://sam.lrv.lt/lt/news/koronavirusas/informacija-sveikatos-prieziuros-specialistams skelbiamas rekomendacijas;
1.7. užtikrinti, kad pacientų  nešvarūs  skalbiniai būtų skalbiami pagal  Lietuvos higienos normos HN 130:2012 „Skalbyklų paslaugų sveikatos saugos reikalavimai“, patvirtintos Lietuvos Respublikos sveikatos apsaugos ministro 2012 m. sausio 13 d. įsakymu Nr. V-22 „Dėl Lietuvos higienos normos HN 130:2012 „Skalbyklų paslaugų sveikatos saugos reikalavimai“ patvirtinimo“ reikalavimus;
1.8. organizuoti pacientų maitinimą;
1.9. organizuoti mobilios brigados atvykimą į SPĮ paimti tepinėlio pagal Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašą, patvirtintą Lietuvos Respublikos sveikatos  apsaugos ministro 2020 m. kovo 16 d. įsakymu Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašo patvirtinimo“, siekiant nustatyti, ar paciento tepinėliuose tebėra SARS-CoV-2 virusas. Pirmą kartą tepinėlis imamas ne anksčiau kaip praėjus 14 dienų nuo COVID-19 ligos diagnozavimo dienos arba ne anksčiau kaip po 3 dienų pasibaigus karščiavimui (nevartojant antipiretikų): 
1.9.1. jeigu du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose nerandama SARS-CoV-2 viruso, pacientas laikomas pasveikusiu ir jis išrašomas iš SPĮ;
1.9.2. jeigu iš paciento nosiaryklės paimtame tepinėlyje randamas SARS-CoV-2 virusas, tyrimas kartojamas ne anksčiau kaip po 14 kalendorinių dienų. Jeigu du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose nerandama SARS-CoV-2 viruso, pacientas laikomas pasveikusiu ir išrašomas iš SPĮ;
1.9.3. jeigu pacientui, kuriam buvo diagnozuota COVID-19 liga, tepinėliai dėl SARS-CoV-2 viruso šio punkto nustatyta tvarka nebuvo imami, laikoma, kad po 37 kalendorinių dienų nuo COVID-19 ligos diagnozavimo dienos pacientas yra pasveikęs ir jis išrašomas iš SPĮ;
1.10. apie paciento išrašymą iš SPĮ informuoti pirminės ambulatorinės asmens sveikatos priežiūros, prie kurios yra prisirašęs pacientas, įstaigą (paciento šeimos gydytojas).
2. COVID-19 ligonines ir karščiavimo klinikas informuoti atitinkamos savivaldybės administraciją ir SPĮ apie COVID-19 liga sergančius pacientus, kurie turi būti pervežti į SPĮ.
3. Savivaldybių administracijas organizuoti: 
3.1. pacientų pervežimą į SPĮ iš COVID-19 ligoninių ir gyvenamųjų vietų, kai COVID-19 liga (koronaviruso infekcija) patvirtinta mobiliame punkte ar karščiavimo klinikoje, prieš tai informavus SPĮ, kiek, kokios lyties ir amžiaus grupės (vaikas ar suaugęs) pacientų atvežama, apie pacientų giminystės ryšius (savivaldybės bendradarbiaudamos tarpusavyje, SPĮ teikia apibendrintą informaciją);
3.2. SPĮ apsaugą ir viešosios tvarkos užtikrinimą.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga

Lietuvos Respublikos sveikatos
apsaugos  ministro – valstybės lygio 
ekstremaliosios situacijos valstybės
operacijų vadovo 2020 m. balandžio 1 d. 
sprendimo Nr. V-654
priedas


SVEIKATOS PRIEŽIŪROS ĮSTAIGŲ, TEIKIANČIŲ STACIONARINES MEDICININĖS REABILITACIJOS PASLAUGAS, SĄRAŠAS

Eilė 
pagal
prioritetą
Pacientus priimanti 
įstaiga su lovų skaičius

Kontaktinis 
asmuo
Telefonas,
elektroninio pašto adresas
1.
VšĮ Abromiškių reabilitacinė
ligoninė
(300 lovų)
Vitalijus Glamba
+37069843391
info@abromiskes.lt
glamba@abromiskes.lt
2.
AB „Eglės“ sanatorija
(ne mažiau kaip 270 lovų)
Arvydas Balčius 
+37068671886
arvydas.balcius@sanatorija.lt
3.
UAB „Palangos Linas“
(ne mažiau kaip 200 lovų)
Algirdas Jonaitis
+37069826171
administracija@palangoslinas.com
4.
UAB „Palangos Žvorūnė“
(ne mažiau kaip 160 lovų)
Domas Dargis
+37068217198
gm@gradiali.com
5.
VšĮ Lietuvos Respublikos 
vidaus reikalų ministerijos
Poilsio ir reabilitacijos centras „Pušynas“
(ne mažiau kaip 120 lovų)
Tomas Žulkus
+37069942639
tomaszulkus@gmail.com
6.
UAB „Draugystės sanatorija“
(ne mažiau kaip 70 lovų)
Virmantas 
Rinkevičius

+37062011225
virmantas.rinkevicius@draugyste.lt

_____________________________
