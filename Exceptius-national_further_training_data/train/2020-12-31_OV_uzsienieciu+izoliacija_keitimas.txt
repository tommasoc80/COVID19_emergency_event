
LIETUVOS RESPUBLIKOS SVEIKATOS APSAUGOS MINISTRAS 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. LIEPOS 17 D. SPRENDIMO NR. V-1680 „DĖL užsieniečių izoliavimo SĄLYGŲ ir tyrimų dėl COVID-19 ligos (koronaviruso infekcijos) atlikimo“ pakeitimo

2020 m. gruodžio  31 d. Nr. V-3092
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. liepos 17 d. sprendimą Nr. V-1680 „Dėl užsieniečių izoliavimo sąlygų ir tyrimų dėl COVID-19 ligos (koronaviruso infekcijos) atlikimo“:
1. Pakeičiu 3.3 papunkčio pirmąją pastraipą ir ją išdėstau taip:
„3.3. Europos ekonominės erdvės valstybių, Šveicarijos Konfederacijos, Andoros Kunigaikštystės, Monako Kunigaikštystės, San Marino Respublikos ir Šventojo Sosto (Vatikano miesto Valstybės) piliečiams ir šiose valstybėse teisėtai gyvenantiems asmenims, užsieniečiams teisėtai gyvenantiems Lietuvos Respublikoje, užsieniečiams teisėtai gyvenantiems valstybėse, kurios įtrauktos į Europos Sąjungos lygmeniu nustatytą trečiųjų šalių, kurių gyventojams laikinas išorės sienų kirtimo apribojimas nebūtinų kelionių į ES tikslais turėtų būti netaikomas, sąrašą, taip pat jei valstybės, iš kurios atvyko ir per kurias keliavo (išskyrus keliavimą oro transportu, kai neišeinama iš oro uosto tranzito zonos) 14 dienų iki atvykimo į Lietuvos Respubliką, nėra įtrauktos į paveiktų šalių sąrašą.“
2. Pakeičiu 4 punktą ir jį išdėstau taip:
„4. Užsieniečiai, grįžę ar atvykę iš Jungtinės Didžiosios Britanijos ir Šiaurės Airijos Karalystės, išskyrus tranzitu per Lietuvos Respubliką vykstančius asmenis, ekipažų ir įgulų narius, kurie dirba tarptautinius komercinius vežimus vykdančiose įmonėse ar vykdo tarptautinius komercinius vežimus visų rūšių transporto priemonėmis, ir asmenis, nurodytus šio sprendimo 41 punkte, privalo:
4.1. turėti ne seniau nei 48 val. laikotarpiu prieš grįžtant / atvykstant į Lietuvos Respubliką atliktą laboratorinį tyrimą COVID-19 ligai (koronaviruso infekcijai) nustatyti ir gautą neigiamą tyrimo atsakymą arba per 24 val. nuo atvykimo į Lietuvos Respubliką turi kreiptis į Karštąją koronaviruso liniją tel. numeriu 1808 ar laboratorinius COVID-19 ligos (koronaviruso infekcijos) tyrimus atliekančią įstaigą ir užsiregistruoti tyrimo atlikimui;
4.2. izoliuotis 10 dienų nuo grįžimo / atvykimo į Lietuvos Respubliką dienos Lietuvos Respublikos žmonių užkrečiamųjų ligų profilaktikos ir kontrolės įstatymo nustatyta tvarka.“
3. Papildau 41 punktu:
„41. Asmenys, nurodyti šio sprendimo 3 punkte ir Izoliavimo taisyklių 11 punkte, išskyrus asmenis, keliaujančius dėl svarbių šeiminių priežasčių (asmenims, keliaujantiems dėl svarbių šeiminių priežasčių taikomi šio sprendimo 4 punkte nurodyti reikalavimai), tranzitu per Lietuvos Respubliką vykstančius asmenis bei ekipažų ir įgulų narius, kurie dirba tarptautinius komercinius vežimus vykdančiose įmonėse ar vykdo tarptautinius komercinius vežimus visų rūšių transporto priemonėmis, atvykę / grįžę iš Jungtinės Didžiosios Britanijos ir Šiaurės Airijos Karalystės, privalo turėti ne seniau nei 48 val. laikotarpiu prieš grįžtant / atvykstant į Lietuvos Respubliką atliktą laboratorinį tyrimą COVID-19 ligai (koronaviruso infekcijai) nustatyti ir gautą neigiamą tyrimo atsakymą arba per 24 val. nuo atvykimo į Lietuvos Respubliką turi kreiptis į Karštąją koronaviruso liniją tel. numeriu 1808 ar laboratorinius COVID-19 ligos (koronaviruso infekcijos) tyrimus atliekančią įstaigą ir užsiregistruoti tyrimo atlikimui.“


Sveikatos apsaugos ministras, valstybės lygio
ekstremaliosios situacijos valstybės operacijų vadovas 				Arūnas Dulkys
