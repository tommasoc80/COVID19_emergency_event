Geachte voorzitters,

Gehoord hebbende het overleg van de Ministeriële Commissie Crisisbeheersing van 3 juni 2020 en het advies van het Rijksinstituut voor Volksgezondheid en Milieu van 8 juni 2020 maak ik aanpassingen in de opdracht voor bestrijding van de uitbraak van COVID-19 die ik op 24 april, 8 mei en 26 mei 2020 op basis van artikel 7 van de Wet publieke gezondheid heb verstrekt.

Op 24 april, 8 en 26 mei heb ik u opdracht gegeven om uw bevoegdheden op het terrein van publieke gezondheid en openbare orde en veiligheid in te zetten om verschillende maatregelen te nemen die nodig zijn voor de bestrijding van COVID19. Ik geef u nu opdracht om enkele maatregelen, met ingang van 15 juni 2020, aan te passen. Voor het overige worden de aanwijzingen van 24 april, 8 mei en 26 mei verlengd.

Vóór 1 juli 2020 besluit het kabinet opnieuw over het verlengen en/of aanpassen van maatregelen.

Sanitaire voorzieningen
De opdracht tot sluiting van sanitaire voorzieningen, zoals geregeld in deel II, onderdeel 5, van de aanwijzing van 24 april 2020 en gewijzigd in de aanwijzing van 26 mei 2020, komt per 15 juni 2020 te vervallen, op voorwaarde dat de richtlijnen van het RIVM worden opgevolgd.

Het verbod op het gebruikmaken van gemeenschappelijke was- en douchegelegenheden in zwemgelegenheden, inrichtingen voor sporten en beweging die buiten sporten mogelijk maken, instellingen voor topsport, in dierentuinen, pretparken en bibliotheken, zoals geregeld in de aanwijzing van 8 mei 2020, wordt opgeheven, op voorwaarde dat de richtlijnen van het RIVM worden opgevolgd.

Verpleeghuizen en ander kleinschálige woonvormen in de ouderenzorg De bepaling voor verpleeghuizen en andere kleinschalige woonvormen in de ouderenzorg, zoals geregeld in de eerste alinea van deel IV van de aanwijzing van 24 april 2020, komt per 15 juni 2020 als volgt te luiden:

Het kabinet heeft besloten dat vanaf 15 juni het verbod op het ontvangen van bezoek wordt opgeheven voor alle locaties behalve locaties waar zich nog één of meer COVID-19 besmettingen voordoen. Op die locaties is het ontvangen van bezoek nog steeds verboden, behalve in uitzonderingssituaties. In de stervensfase, of vergelijkbare omstandigheden, kan een instelling incidenteel afwijken van deze maatregel. Ook voor structurele vrijwilligers is een uitzondering op deze maatregel mogelijk. Voorts zijn uitzonderingen mogelijk voor het horen en beoordelen van een cliënt in het kader van de Wet zorg en dwang psychogeriatrische en verstandelijk gehandicapte personen.

Als u problemen ervaart bij de uitvoering van deze opdrachten, verzoek ik u contact op te nemen met het coronateam van het Landelijk Operationeel Coöirdinatiecentrum (LOCC-N).

Hoogachtend,
mede namens de minister van Justitie en Veiligheid,
de minister van Volksgezondheid,
Welzijn en Sport,

Hugo de Jonge