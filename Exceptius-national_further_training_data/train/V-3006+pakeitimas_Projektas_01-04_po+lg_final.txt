

LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL LIETUVOS RESPUBLIKOS SVEIKATOS APSAUGOS MINISTRO 2020 M. GRUODŽIO 23 D. ĮSAKYMO NR. V-3006 „DĖL SKIEPIJIMO VALSTYBĖS BIUDŽETO LĖŠOMIS ĮSIGYJAMA COVID-19 LIGOS (KORONAVIRUSO INFEKCIJOS) VAKCINA PRIORITETINĖS GYVENTOJŲ GRUPĖS PATVIRTINIMO“ PAKEITIMO

2021 m. sausio 5 d. Nr. V-8
Vilnius


P a k e i č i u Lietuvos Respublikos sveikatos apsaugos ministro 2020 m. gruodžio 23 d. įsakymą Nr. V-3006 „Dėl skiepijimo valstybės biudžeto lėšomis įsigyjama COVID-19 ligos (koronaviruso infekcija) vakcina prioritetinės gyventojų grupės patvirtinimo“ ir išdėstau jį nauja redakcija:

„LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL SKIEPIJIMO VALSTYBĖS BIUDŽETO LĖŠOMIS ĮSIGYJAMA COVID-19 LIGOS (KORONAVIRUSO INFEKCIJOS) VAKCINA PRIORITETINIŲ GYVENTOJŲ GRUPIŲ NUSTATYMO

Vadovaudamasis Gyventojų skiepijimo valstybės biudžeto lėšomis įsigyta COVID-19 ligos (koronaviruso infekcijos) vakcina organizavimo tvarkos aprašo, patvirtinto Lietuvos Respublikos sveikatos apsaugos ministro 2020 m. gruodžio 23 d. įsakymu Nr. V-2997 „Dėl Gyventojų skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina organizavimo tvarkos aprašo patvirtinimo“, 5 punktu ir atsižvelgdamas į Nepriklausomų ekspertų patariamosios tarybos, sudarytos Lietuvos Respublikos ministro pirmininko 2020 m. gruodžio 18 d. potvarkiu Nr. 183 „Dėl darbo grupės sudarymo“ (toliau – Ekspertų taryba), siūlymus, nurodytus Ekspertų tarybos 2020 m. gruodžio 23 d. posėdžio protokole Nr. LV-619 ir 2020 m. gruodžio 29 d. posėdžio protokole Nr. LV-626, 
n u s p r e n d ž i u:
1. nustatyti skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina prioritetines gyventojų grupes (vardijama prioriteto mažėjimo tvarka):
1.1. asmens sveikatos priežiūros įstaigų (toliau – ASPĮ):
1.1.1. ASPĮ, nurodytų Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos apraše, patvirtintame Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“ (toliau – įsakymas V-281), darbuotojai, teikiantys stacionarines asmens sveikatos priežiūros paslaugas COVID-19 liga (koronaviruso infekcija) sergantiems pacientams, ir profesinio mokymo įstaigų mokiniai bei aukštųjų mokyklų studentai, ASPĮ atliekantys praktinį (klinikinį) mokymą pagal trišalę praktinio mokymo sutartį (toliau – studentai), dalyvaujantys teikiant šias paslaugas ir kontaktuojantys su COVID-19 liga sergančiais pacientais;
1.1.2. reanimacijos ir intensyviosios terapijos, skubiosios medicinos pagalbos skyrių darbuotojai ir darbuotojai, teikiantys skubias stacionarines asmens sveikatos priežiūros paslaugas, greitosios medicinos pagalbos brigadų darbuotojai ir studentai, dalyvaujantys teikiant šias paslaugas;
1.1.3. darbuotojai, teikiantys stacionarines asmens sveikatos priežiūros paslaugas šio įsakymo 1.7 punkte nurodytiems pacientams ir (ar) pacientams, gaunantiems imunosupresinį ir (ar) chemoterapinį gydymą;
1.1.4. šie didžiausios rizikos pacientai:
1.1.4.1 galutinės stadijos lėtine inkstų liga sergantys pacientai, kuriems taikoma nuolatinė pakaitinė inkstų terapija (hemodializė ar peritoninė dializė)
1.1.4.2 kuriems atliktos organų arba kraujodaros kamieninių ląstelių transplantacijos;
1.1.4.3 sergantys onkohematologinėmis ligomis, kai tęsiamas ar baigtas chemoterapinis, imunoterapinis ar taikinių onkohematologinės ligos gydymas, kai po pabaigos praėjo ne daugiau kaip 24 mėn.; 
1.1.4.4 sergantys imunodeficito ligomis su antikūnų gamybos defektu, kuriems taikoma pakaitinė terapija imunoglobulinais; 
1.1.5. kiti ASPĮ, nurodytų įsakyme Nr. V-281 ir Lietuvos Respublikos sveikatos apsaugos ministro, valstybės lygio ekstremaliosios situacijos valstybės operacijų vadovo 2020 m. gruodžio 25 d. sprendimo Nr. V-3007 „Dėl pacientų, sergančių COVID-19 liga (koronaviruso infekcija), tolimesnio simptominio gydymo paslaugų organizavimo“ priedo 1 punkte, darbuotojai, nenurodyti šio įsakymo 1.1.1-1.1.3 papunkčiuose, ir asmenys, ASPĮ vykdantys savanorišką veiklą ne trumpiau kaip 16 val. per ne daugiau kaip 14 dienų iš eilės;
1.1.6. ASPĮ, kurių steigėja yra Lietuvos Respublikos krašto apsaugos ministerija ir Lietuvos Respublikos teisingumo ministerija, darbuotojai, teikiantys stacionarines asmens sveikatos priežiūros paslaugas, ir kiti darbuotojai, kurie turi sąlytį su pacientais; 
1.1.7. darbuotojai, dirbantys mobiliuosiuose punktuose ir karščiavimo klinikose;
1.1.8. pacientai, kuriems teikiamos palaikomojo gydymo ir slaugos paslaugos, bei palaikomojo gydymo ir slaugos paslaugas teikiantys darbuotojai; 
1.2. socialinės globos įstaigų gyventojai ir darbuotojai, socialines paslaugas asmens namuose teikiantys darbuotojai;
1.3. asmens, visuomenės sveikatos priežiūros įstaigų ir kitų įstaigų laboratorijų darbuotojai, atliekantys COVID-19 ligos (koronaviruso infekcijos) tyrimus, įskaitant ėminių paėmimą; 
1.4. COVID-19 ligos (koronaviruso infekcijos) atvejų ir protrūkių epidemiologinę diagnostiką atliekantys specialistai, kurie vyksta į COVID-19 ligos (koronaviruso infekcijos) židinius; 
1.5. kiti ASPĮ darbuotojai, nenurodyti šio įsakymo 1.1-1.3 papunkčiuose;
1.6. vaistinių darbuotojai;
1.7. 65 m. ir vyresni asmenys (pirmiau skiepijami atitinkamos grupės vyresni asmenys):
1.7.1. 80 m. ir vyresni; 
1.7.2. 75-79 m.;
1.7.3. 70-74 m.;
1.7.4. 65-69 m.;
1.8. asmenys, dirbantys švietimo įstaigose ir kituose švietimo teikėjuose ir turintys tiesioginį (nuolatinį ar laikiną) kontaktą su mokiniais, ugdomais pagal ikimokyklinio, priešmokyklinio ir pradinio ugdymo programas, asmenys, dirbantys specialiosiose mokyklose arba bendrojo ugdymo mokyklų specialiosiose klasėse ir turintys tiesioginį (nuolatinį ar laikiną) kontaktą su ugdomais pagal pradinio ir pagrindinio ugdymo, pradinio ir pagrindinio ugdymo individualizuotą, vidurinio ugdymo, socialinių įgūdžių ugdymo programas, asmenys, dirbantys profesinio mokymo įstaigose ir turintys tiesioginį (nuolatinį ar laikiną) kontaktą su ugdomais pagal specialiųjų ugdymosi poreikių mokiniams skirtas profesinio mokymo ir socialinių įgūdžių  programas;
1.9. jaunesni kaip 65 m. asmenys, turintys šiuos rizikos veiksnius (pirmiau skiepijami  kelis rizikos veiksnius turintys asmenys):
1.9.1. gaunantys imunosupresinį, imunomoduliuojantį ir (ar) aktyvų onkologinės ligos gydymą; 
1.9.2. sergantys cukriniu diabetu su komplikacijomis; 
1.9.3. sergantys sunkiomis lėtinėmis širdies-kraujagyslių ligomis su komplikacijomis;
1.9.4. sergantys sunkiomis lėtinėmis plaučių ligomis su kvėpavimo nepakankamumu, cistine fibroze, lėtine obstrukcine plaučių liga; 
1.9.5. sergantys sunkiomis lėtinėmis kepenų ligomis, esant IV laipsnio kepenų fibrozei (cirozei);
1.9.6. asmenys, kuriems diagnozuotas nutukimas ir kūno masės indeksas yra daugiau nei 40;
1.10. visuomenei svarbias funkcijas vykdantys darbuotojai (viešąją tvarką palaikantys, priešgaisrinės apsaugos ir gelbėjimo, muitinės, sienos apsaugos darbuotojai, kariai, laisvės atėmimo vietų, švietimo įstaigų, energetikos, maisto pramonės darbuotojai ir pan.);
1.11. kiti asmenys, nenurodyti šio įsakymo 1.1-1.10 papunkčiuose (pirmiau skiepijami vyresni asmenys).
2. Nustatyti, kad neskiepijami asmenys:
2.1. kuriems per pastaruosius tris mėnesius buvo nustatyta COVID-19 liga (koronaviruso infekcija), išskyrus tuos atvejus, kai prieš skiepijimą SARS-CoV-2 anti-S ir (ar) anti-RBD IgG antikūnai yra neigiami (tarp nustatytos COVID-19 ligos (koronaviruso infekcijos) ir antikūnų tyrimo turi praeiti ne mažiau kaip 3 savaitės);
2.2. kuriems prieš skiepijimą SARS-CoV-2 anti-S ir (ar) anti-RBD IgG antikūnai yra teigiami.
3. Rekomenduoti kitiems asmenims prieš skiepijimą nustatyti SARS-CoV-2 anti-S ir (ar) anti-RBD IgG antikūnus.“



Sveikatos apsaugos ministras				 Arūnas Dulkys
