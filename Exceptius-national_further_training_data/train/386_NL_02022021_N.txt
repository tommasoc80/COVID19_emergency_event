Besluit van de Minister van Volksgezondheid, Welzijn en Sport van 25 januari 2021, kenmerk 1803611-216444-PDC19, aanwijzing ex artikel 34, eerste lid, Wet publieke gezondheid
De Minister voor Volksgezondheid, Welzijn en Sport,

Gelet op artikel 34, eerste lid, van de Wet publieke gezondheid:

Besluit:

Artikel 1
Het Universitair Medisch Centrum Groningen wordt aangewezen als ziekenhuis waar gedwongen isolatie van (vermoedelijke) patiënten met covid-19 (geïnfecteerd met SARS-CoV-2-virus) plaatsvindt als bedoeld in artikel 31 Wpg.

Artikel 2
Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst.

Dit besluit wordt met de toelichting in de Staatscourant geplaatst.

De Minister van Volksgezondheid, Welzijn en Sport,
H.M. de Jonge

Een belanghebbende kan tegen dit besluit bezwaar maken op grond van artikel 7:1 van de Algemene wet bestuursrecht. Dit kan door een bezwaarschrift in te dienen bij het Ministerie van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag.

De termijn voor het indienen van een bezwaarschrift bedraagt zes weken. De termijn vangt aan met ingang van de dag volgend op de dag waarop het besluit is gedagtekend.

Het bezwaarschrift wordt ondertekend door de indiener en bevat:

–de naam en het adres van de indiener,

–de dagtekening,

–een omschrijving van het bestreden besluit, bijvoorbeeld door vermelding van het briefkenmerk en datum of door bijvoeging van het kopie van het besluit,

–de gronden van het bezwaar.

TOELICHTING
Vanwege de uitbraak van Covid-19 is het nodig een ziekenhuis aan te wijzen waar patiënten kunnen worden geïsoleerd die (vermoedelijk) besmet zijn met deze infectieziekte en die niet vrijwillig meewerken aan isolatie. Na overleg met het Universitair Medisch Centrum Groningen (onderdeel Beatrixoord) is dat ziekenhuis bereid om enkele patiënten op te nemen die, in overeenstemming met advies van de GGD en het RIVM, niet thuis in isolatie kunnen blijven. Een besluit tot opname in UMCG wordt uitsluitend genomen na samenspraak tussen RIVM en UMCG. De aanwijzing geschiedt op grond van artikel 34 van de Wet publieke gezondheid.

Deze maatregel van gedwongen isolatie wordt getroffen door de voorzitter van de veiligheidsregio op grond van artikel 31 van de Wet publieke gezondheid. De procedure hiervoor alsmede de rechtsbescherming is geregeld in de artikelen 31, 32, 33 en 39 tot en met 46 van de Wet publieke gezondheid.

De Minister van Volksgezondheid, Welzijn en Sport,
H.M. de Jonge

