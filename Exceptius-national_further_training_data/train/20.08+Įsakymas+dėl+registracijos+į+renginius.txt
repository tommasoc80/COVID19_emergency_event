
LIETUVOS RESPUBLIKOS KULTŪROS MINISTRAS

ĮSAKYMAS
Dėl KULTŪROS MINISTRO 2020 M. LIEPOS 31 D. ĮSAKYMO NR. įv-1028 „Dėl kultūros įstaigų veiklos ir kultūros paslaugų teikimo rekomendacijų EKSTREMALIOSIOS SITUACIJOS DĖL COVID-19 LIGOS PROTRŪKIO LAIKOTARPIU PATVIRTINIMO“ PAKEITIMO

2020 m. rugpjūčio 28 d.  Nr. ĮV-1103 
Vilnius


Vadovaudamasis Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremalios situacijos paskelbimo“ ir Lietuvos Respublikos sveikatos apsaugos ministro – valstybės lygmens ekstremaliosios situacijos valstybės operacijų vadovo 2020 m. rugpjūčio 26 d. sprendimo Nr. V-1921 „Lietuvos Respublikos sveikatos apsaugos ministro – valstybės lygmens ekstremaliosios situacijos valstybės operacijų vadovo 2020 m. birželio 15 d. sprendimo Nr. V-1462 „Dėl kultūros, pramogų bei kitų renginių ir susibūrimų organizavimo būtinųjų sąlygų“ pakeitimo“ 2 punktu,  
1. P a k e i č i u Viešų kultūros renginių atvirose ir uždarose erdvėse organizavimo rekomendacijas ekstremaliosios situacijos dėl COVID-19 ligos protrūkio laikotarpiu, patvirtintas Lietuvos Respublikos kultūros ministro 2020 m. liepos 31 d. įsakymu Nr. ĮV-1028 „Dėl kultūros įstaigų veiklos ir kultūros paslaugų teikimo rekomendacijų ekstremaliosios situacijos dėl COVID-19 ligos protrūkio laikotarpiu patvirtinimo“, papildau naujais 5.7-5.10 papunkčiais:
„5.7. renginio organizatorius turi užtikrinti bilietų platinimą elektroniniu būdu į atvirose ir uždarose erdvėse organizuojamus renginius. Bilietų platinimo elektroniniu būdu tikslas –   identifikuoti asmenis, kurie dalyvaus renginyje, ir jiems įsigyjant bilietą į renginį, surinkti jų duomenis, kurie būtų naudojami COVID-19 ligos protrūkio valdymo tikslu;
5.8. tuo atveju, jeigu renginys nemokamas arba renginio organizatorius priima sprendimą bilietus į renginį platinti ne elektroniniu būdu, jis turi užtikrinti renginio žiūrovų ir (ar) dalyvių registravimą elektroniniu būdu. Elektroninės registracijos būdą ir formą pasirenka renginio organizatorius įvertindamas jo patogumą ir aprėptį konkrečiame renginyje. Registravimas elektroniniu būdu gali būti vykdomas naudojant, pavyzdžiui, mobiliąją aplikaciją, išankstinę registraciją renginio organizatoriaus nurodytu elektroniniu paštu, išankstinę registraciją internetu renginio organizatoriaus nurodytoje interneto svetainėje ar kitoje elektroninės prieigos vietoje, registraciją elektroniniu būdu prieš patenkant į renginį (renginio vietoje), registraciją renginio organizatoriui pasitelkiant pagalbinius asmenis renginio metu, kurie renginio žiūrovų ir (ar) dalyvių duomenis surenka elektroniniu būdu, taip pat ir kitais panašiais būdais;
5.9. reikalavimai renkamiems duomenis nustatomi Valstybės lygio ekstremaliosios situacijos valstybės operacijos vadovo sprendime. Asmenys, kurie nepateikia reikiamų duomenų renginio organizatoriui, neturi teisės dalyvauti renginiuose, kuriuose dalyvaujant tokie duomenys turi būti pateikiami renginio organizatoriaus nustatytu būdu ir forma. Duomenys renkami    COVID-19 ligos (koronaviruso infekcijos) profilaktikos ir kontrolės tikslais;
5.10. jei renginio organizatoriai negali užtikrinti ir įgyvendinti reikalavimų, išdėstytų 5.7-5.9 punktuose, jie turi užtikrinti, kad renginyje dalyvautų ne daugiau kaip 300 žiūrovų ir (ar) dalyvių (neįskaičiuojant atlikėjų, organizatorių ir aptarnaujančio personalo).“
2. N u s t a t a u, kad šis įsakymas įsigalioja 2020 m. rugsėjo 1 d. 



Kultūros ministras	Mindaugas Kvietkauskas
