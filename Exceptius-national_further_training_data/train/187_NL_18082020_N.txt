Aanvullende tijdelijke regeling ontwikkelbeurzen voor literaire makers Nederlands Letterenfonds Covid-19
Het bestuur van het Nederlands Letterenfonds,

gelet op het bepaalde in de Algemene wet bestuursrecht,

gelet op artikel 10, lid 4 van de Wet op het specifiek cultuurbeleid,

gelet op het Algemeen reglement Nederlands Letterenfonds,

Besluit:

Artikel 1. Definities
In deze regeling wordt verstaan onder:

bestuur:
het bestuur van het Letterenfonds;

het Letterenfonds:
Stichting Nederlands Letterenfonds:

schrijvers:
schrijvers van oorspronkelijk Nederlands- of Friestalige fictie of non-fictie, poëzie of toneelteksten.

Artikel 2. Toepasselijkheid
Deze regeling is van toepassing op aanvragen voor een ontwikkelbeurs die bij het bestuur worden ingediend en door het bestuur worden verstrekt. De ontwikkelbeurs is bedoeld om professionele schrijvers, – literaire vertalers van kwalitatief hoogwaardige vertalingen in het Nederlands, – Nederlandse illustratoren en – Graphic Novelists in staat te stellen een brug te blijven slaan naar potentiële lezers in binnen- of buitenland in tijden waarin de gebruikelijke wegen verminderd toegankelijk zijn als gevolg van de maatregelen in verband met de uitbraak van het virus SARS-CoV-2. Deze regeling vormt een aanvulling op de Tijdelijke regeling ontwikkelbeurzen voor literaire makers Nederlands Letterenfonds Covid-19, Stcrt. 2020, nr. 29127.

Artikel 3. Vereisten aanvrager
1.De aanvrager is een natuurlijk persoon.

2.De aanvrager voldoet aan tenminste één van de onder a tot en met e genoemde vereisten:

a)de aanvrager werd door het Letterenfonds in 2017, 2018 of 2019 een projectsubsidie voor publicaties toegekend op grond van de Regeling projectsubsidies voor publicaties;

b)de aanvrager werd door het Nederlands Letterenfonds in 2017, 2018 of 2019 een projectsubsidie voor literaire vertalingen toegekend op grond van de Regeling projectsubsidies voor literaire vertalingen;

c)van de aanvrager werd in 2017, 2018 of 2019 door het Nederlands Letterenfonds een oorspronkelijk Nederlandstalige literaire uitgave, hoogwaardig prentenboek of Graphic Novel gesubsidieerd door middel van een Translation Grant of productiesubsidie aan een buitenlandse uitgever op grond van de Regeling Translation Grants for Foreign Publishers;

d)de aanvrager werd in 2019 een subsidie toegekend door het Fonds Podiumkunsten in samenwerking met het Letterenfonds op grond van de Regeling werkbijdrage Theatertekst.

e)Van de aanvrager verscheen in 2020 een Nederlands- of Friestalige literaire uitgave die mede tot stand kwam met een productie- of promotiesubsidie aan een in Nederland gevestigde uitgeverij die werd toegekend door het Letterenfonds.

3.De aanvrager ontving niet eerder een ontwikkelbeurs van het Letterenfonds op grond van Tijdelijke regeling ontwikkelbeurzen voor literaire makers Nederlands Letterenfonds Covid-19 of een ontwikkelbeurs op grond van de Regeling ontwikkelbeurs Nederlands Letterenfonds, Stcrt. 13 december 2019, nr. 68106, voor dezelfde activiteit.

Artikel 4. Algemene vereisten en weigeringsgronden
1.Er kan per maker maximaal één ontwikkelbeurs op grond van deze regeling worden aangevraagd en toegekend.

2.De ontwikkelbeurs wordt uitsluitend aangevraagd met gebruikmaking van het daarvoor vastgestelde digitale aanvraagformulier.

3.Aanvragen kunnen, na een afwijzend besluit op grond van de toets aan de beoordelingscriteria, als genoemd in artikel 5, niet meer opnieuw worden ingediend.

4.Het bestuur wijst aanvragen af als het subsidieplafond is bereikt.

Artikel 5. Beoordelingscriteria
1.De aanvraag wordt getoetst aan de kwaliteit en realiteitszin van het ontwikkelplan.

2.De subsidie wordt uitsluitend toegekend indien:

a.aan de vereisten als genoemd in artikel 3 en 4 wordt voldaan, de weigeringsgronden niet van toepassing zijn; en

b.het oordeel over het eerste lid positief is.

Artikel 6. Hoogte van de subsidie
De ontwikkelbeurs bedraagt € 2.500.

Artikel 7. Subsidierondes en subsidieplafond
1.De aanvraagperiode loopt van 15 augustus tot 15 november.

2.Het bestuur behandelt de aanvragen op volgorde van binnenkomst.

3.Het subsidieplafond bedraagt € 875.000. Eventuele wijzigingen van dit plafond worden bekendgemaakt op de website van het Letterenfonds.

Artikel 8. Verplichtingen subsidieontvanger
1.De subsidie wordt door de subsidieontvanger besteed aan de uitvoering van het in de aanvraag omschreven ontwikkelplan.

2.De subsidieontvanger doet zo snel mogelijk mededeling aan het Letterenfonds van ingrijpende wijzigingen in het bij de aanvraag overgelegde plan.

3.De subsidieontvanger dient het plan als genoemd in de aanvraag te hebben voltooid voor 1 januari 2022.

4.Indien de subsidieontvanger het plan niet kan voltooien of niet voor 2022, maakt hij de redenen hiervoor zo snel mogelijk kenbaar aan het bestuur.

5.Bij de eerste aanvraag om subsidie bij het Nederlands Letterenfonds ingediend na 1 januari 2022 licht de subsidieontvanger toe of en zo ja, op welke wijze de ontvangen ontwikkelbeurs heeft bijgedragen aan het beoogde doel uit het ontwikkelplan.

Artikel 9. Subsidieverlening en -vaststelling
1.Bij het verlenen van de subsidie geeft het bestuur direct een beschikking tot subsidievaststelling.

2.In de beschikking wordt de wijze van betaling van de subsidie bepaald.

Artikel 10. Termijnen
Het bestuur beslist binnen acht weken na ontvangst van een complete aanvraag.

Artikel 11. Intrekkings- en wijzigingsgronden subsidievaststelling
1.Het bestuur kan de subsidievaststelling intrekken of wijzigen als deze niet heeft voldaan aan de aan de subsidie verbonden verplichtingen.

2.Als het bestuur constateert dat substantiële wijzigingen zijn opgetreden ten opzichte van de bij de aanvraag verstrekte gegevens, kan het bestuur de subsidievaststelling intrekken of wijzigen.

3.Het bestuur is bevoegd de subsidievaststelling te wijzigen dan wel in te trekken wanneer de termijn, bedoeld in artikel 8, derde lid, is overschreden en de aanvrager naar het oordeel van het bestuur hiervoor geen gegronde redenen heeft kunnen aanvoeren.

5.Het bestuur is bevoegd de subsidievaststelling te wijzigen dan wel in te trekken op grond van het overlijden van de aanvrager.

6.De intrekking of wijziging werkt terug tot en met het tijdstip waarop de subsidie is vastgesteld, tenzij bij de intrekking of wijziging anders is bepaald.

7.Het bedrag waarmee de subsidie eventueel wordt verlaagd, wordt verrekend met eventueel nog te betalen gedeelten van de subsidie of teruggevorderd.

Artikel 12. Hardheidsclausule
Het bestuur kan, gelet op het belang dat deze regeling beoogt te beschermen, een artikel buiten toepassing laten of daarvan afwijken voor zover strikte toepassing leidt tot een onbillijkheid van overwegende aard.

Artikel 13. Inwerkingtreding
Deze regeling treedt onmiddellijk in werking met ingang van 15 augustus 2020 en eindigt 31 december 2021.

Artikel 14. Slot en overgangsbepalingen
1.In alle gevallen waarin deze regeling niet voorziet, beslist het bestuur.

2.Naast deze regeling zijn de bepalingen in het Algemeen reglement Nederlands Letterenfonds van toepassing.

3.Deze regeling is vastgesteld op 27 juli 2020 door het op die datum vigerende bestuur van de Stichting Nederlands Letterenfonds.

4.Deze regeling wordt aangehaald als Aanvullende tijdelijke regeling ontwikkelbeurzen voor literaire makers Nederlands Letterenfonds Covid-19.

Deze regeling wordt bekendgemaakt door kennisgeving ervan in de Staatscourant en op de website van het Letterenfonds (www.letterenfonds.nl).

Het bestuur van het Nederlands Letterenfonds,
T.R.F.M. Perez,
directeur-bestuurder

TOELICHTING
Als gevolg van de nationale en internationale maatregelen om het virus SARS-CoV-2 in te dammen is de financiële positie van professionele vertalers en schrijvers van kwalitatief hoogwaardige Nederlands- en Friestalige literatuur verder onder druk komen te staan. De bronnen die voor inkomen kunnen zorgen zijn grotendeels opgedroogd: de boekverkoop via de reguliere boekhandel is teruggelopen, vele optredens in boekhandels, bibliotheken, op scholen en festivals in binnen- en buitenland zijn geannuleerd, en de internationale verkoop van auteursrechten is geminimaliseerd. Menig literaire maker heeft naast zijn literaire werkzaamheden ook andere (niet-literaire) schrijf- of vertaalwerkzaamheden op freelance basis die als gevolg van de maatregelen eveneens zijn weggevallen.

De ontwikkelbeurzen zijn erop gericht schrijvers van oorspronkelijk Nederlandstalig literair werk en vertalers in het Nederlands de mogelijkheid te bieden een persoonlijk ontwikkelplan uit te voeren om in tijden van social-distancing toch een brug te slaan naar potentiële lezers van hun werk. Het gaat hierbij niet om inkomensvoorziening maar om een subsidie gericht op output. Met deze ontwikkelbeurs investeert het Letterenfonds in het kunstenaar- en het cultureel ondernemerschap van literaire makers.

Deze regeling vormt een aanvulling op de regeling Tijdelijke regeling ontwikkelbeurzen voor literaire makers Nederlands Letterenfonds Covid-19. Deze aanvulling werd mogelijk doordat er door de minister van OCW extra middelen aan Letterenfonds beschikbaar werden gesteld ten behoeve van makers op grond van artikel 3 van de Regeling aanvullende ondersteuning culturele en creatieve sector COVID-19.

De regeling is gericht op professionele makers waarvan de kwaliteit van hun literaire werkzaamheden in deze beleidsperiode door het Nederlands Letterenfonds werd vastgesteld in de jaren 2017, 2018 of 2019 in het kader van vier reguliere subsidieregelingen, te weten:

•de Regeling projectsubsidies voor publicaties;

•de Regeling projectsubsidies voor literaire vertalingen

•de Regeling Translation Grants for Foreign Publishers; of

•de Regeling werkbijdrage Theatertekst.

Daarnaast kunnen ook makers van wie in 2020 een Nederlands- of Friestalige literaire uitgave is verschenen een beroep op de regeling doen, mits de uitgever voor de totstandkoming van de betreffende uitgave een productie- of promotiesubsidie van het Letterenfonds ontving.

Het gaat hierbij om makers van een oorspronkelijk Nederlands- of Friestalige tekst of een vertaling in het Nederlands of Fries. De subsidie aan de in Nederland gevestigde uitgever kan verleend zijn op grond van de Subsidieregeling voor Nederlandse uitgevers, de Regeling voor geïllustreerde kinder- en jeugdliteratuur of de regeling Schwob.

De aanvrager mag geen ontwikkelbeurs hebben ontvangen op grond van de Tijdelijke regeling ontwikkelbeurzen voor literaire makers Nederlands Letterenfonds Covid-19 en evenmin op grond van de Regeling ontwikkelbeurs Nederlands Letterenfonds voor dezelfde activiteiten. Echter, werd de ontwikkelbeurs die werd toegekend op grond van de Regeling ontwikkelbeurs Nederlands Letterenfonds bestemd voor de dekking van kosten van andersoortige activiteiten, zoals bijvoorbeeld het bekostigen van een specifieke cursus of het maken van een studiereis, dan kan wel een subsidie op grond van de onderhavige regeling worden aangevraagd. In dit laatste opzicht is sprake van een verruiming ten opzichte van het bepaalde in artikel 5, tweede lid, onder b van de Tijdelijke regeling ontwikkelbeurzen voor literaire makers Nederlands Letterenfonds Covid-19. Wel blijft onverkort gelden dat per maker maximaal één ontwikkelbeurs van € 2.500 kan worden aangevraagd en toegekend op grond van de tijdelijke covid-19-ontwikkelbeursregelingen.

De literaire makers zijn vrij in invulling van het ontwikkelplan: zij kunnen bijvoorbeeld kiezen voor participatie in online-optredens, deelname aan (digitale) leesclubs, maar ook aan deelname in al dan niet digitale projecten om de lokale boekhandel in bredere zin te ondersteunen of de internationale uitgever bij het op de markt zetten van zijn (vertaalde) literaire werk. Ook de verbetering van de eigen website, het maken van een podcast of manieren om de eigen presentatie op sociale media te versterken kan met de subsidie worden bekostigd. Bovendien is het mogelijk om een ontwikkelbeurs aan te vragen voor ander beroepsmatige ontwikkeldoelen zoals het doen van research of het ontwikkelen van vaardigheden die bijdragen aan het cultureel ondernemerschap van de maker. Het ontwikkelplan beschrijft de auteur welk(e) ontwikkeldoel(en) hij wil bereiken en hoe, en wanneer hij dit wil doen. De subsidie kan zowel worden aangewend voor te maken externe kosten als voor eigen inzet.

Onder literaire makers worden in deze regeling verstaan: schrijvers, vertalers naar het Nederlands, Graphic Novelists, illustratoren en schrijvers van toneelstukken.

Om de snelle uitvoerbaarheid van deze aanvullende tijdelijke regeling te bevorderen is besloten niet te voorzien in een inkomensgrens waarboven de maker van de ontwikkelbeurs wordt uitgesloten. Niettemin wordt aan makers met voldoende reserves om de hier bedoelde kosten zelf te dragen, gevraagd af te zien van het indienen van een aanvraag.

Aanvragen worden digitaal ingediend en op volgorde van binnenkomst behandeld vanaf 15 augustus 2020 tot 15 november 2020. Het digitale loket van het Letterenfonds wordt eerder gesloten als het subsidieplafond is bereikt.

Deze deelregeling is gebaseerd op het Algemeen reglement Nederlands Letterenfonds en is onderdeel van een pakket aan tijdelijke steun- en stimuleringsmaatregelen voor verschillende schakels in de keten en gericht op het behoud van een pluriforme en hoogwaardige Nederlandstalige literaire sector en presentatie van de Nederlandse literatuur in het buitenland.