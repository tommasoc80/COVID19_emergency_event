LIETUVOS RESPUBLIKOS SVEIKATOS APSAUGOS MINISTRAS – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL SVEIKATOS PRIEŽIŪROS SPECIALISTŲ TESTAVIMO SIEKIANT VALDYTI COVID-19 LIGOS (KORONAVIRUSO INFEKCIJOS) PLITIMĄ

2020 m.  kovo 27 d. Nr. V-593
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“, n u s p r e n d ž i u:
1. Įpareigoti:
1.1. asmens sveikatos priežiūros įstaigų nepriklausomai nuo jų pavaldumo ir  nuosavybės formos (toliau – ASPĮ) vadovus:
1.1.1. pasirengti ir patvirtinti ASPĮ dirbančių sveikatos priežiūros specialistų SARS-CoV-2-PGR tyrimų dėl COVID-19 ligos (koronaviruso infekcijos) organizavimo tvarką, paimant tepinėlius iš nosiaryklės ir ryklės; 
1.1.2. užtikrinti, kad sveikatos priežiūros specialistai, kuriems pasireiškia bent vienas ūmus viršutinės kvėpavimo takų infekcijos simptomas, dėl COVID-19 ligos (koronaviruso infekcijos)  būtų tiriami nedelsiant, pirmumo teisę suteikiant greitosios medicinos pagalbos stočių, ASPĮ skubiosios pagalbos skyrių ir ASPĮ infekcinių ligų skyrių darbuotojų, tyrimams; 
1.1.3. jeigu ASPĮ nėra respublikos lygmens ligoninė ar neturi universiteto ligoninės statuso, ir pagal šio sprendimo 2.2 papunktį turi teisę atlikti tepinėlių iš nosiaryklės ir ryklės paėmimą,  tinkamai organizuoti ėminių laboratoriniams PGR tyrimams dėl SARS-CoV-2 paėmimą, paruošimą transportavimui ir transportavimą į šio sprendimo 1.2 papunktyje nurodytą Atsakingą ASPĮ;
1.1.4. jeigu ASPĮ yra priskirta respublikos lygmens ligoninei ar turi universiteto ligoninės statusą, dėl ėminiui iš nosiaryklės ir ryklės COVID-19 ligos (koronaviruso infekcijos) ištyrimui reikalingų specialių priemonių (mėgintuvėliais su transportine terpe) apsirūpinimo kreipiasi ir  atliktų ėminių laboratorinius tyrimus pristato į Nacionalinę visuomenės sveikatos priežiūros laboratoriją.   
1.2. savivaldybių administracijų direktorius paskirti savivaldybės teritorijoje esančią ir pagal šio sprendimo 2.2 papunktį teisę atlikti tepinėlių iš nosiaryklės ir ryklės paėmimą turinčią savivaldybės ASPĮ (toliau – Atsakinga ASPĮ), kuri užtikrintų toje savivaldybėje esančių ASPĮ (išskyrus ASPĮ, kurios priskirtos respublikos lygmens ligoninei ar turi universiteto ligoninės statusą) aprūpinimą ėminiui iš nosiaryklės ir ryklės COVID-19 ligos (koronaviruso infekcijos) ištyrimui reikalingomis specialiomis priemonėmis (mėgintuvėliais su transportine terpe) ir surinktus iš ASPĮ (išskyrus ASPĮ, kurios priskirtos respublikos lygmens ligoninei ar turi universiteto ligoninės statusą) ėminius pristatytų į šio sprendimo 1.3 papunktyje nurodytą pagal apskritis priskirtą laboratoriją. 
1.3. laboratorijų vadovus aprūpinti laboratorijai priskirtose apskrityse esančias Atsakingas ASPĮ ėminiui iš nosiaryklės ir ryklės COVID-19 ligos (koronaviruso infekcijos)  ištyrimui reikalingomis specialiomis priemonėmis (mėgintuvėliais su transportine terpe) ir atlikti ėminių laboratorinius tyrimus tos apskrities .

ASPĮ priskyrimas laboratorijoms pagal apskritis:

Laboratorija
Laboratorijos kontaktinis asmuo
Apskritys
Nacionalinė visuomenės sveikatos priežiūros laboratorija
Ugnė Gylienė
Tel. 867370500
Vilniaus apskritis
Utenos apskritis
VšĮ Lietuvos sveikatos mokslų universiteto ligoninės Kauno klinikų laboratorija
Astra Vitkauskienė
tel.: 8 698 04822
Kauno apskritis
Marijampolės apskritis
Alytaus apskritis
Tauragės apskritis
VšĮ Klaipėdos universitetinės ligoninės laboratorija
Jūratė Kasnauskienė
Tel. 868252699
Klaipėdos apskritis
Telšių apskritis
VšĮ Respublikinės Šiaulių ligoninės laboratorija
Jurgita Rimdžiuvienė
Tel. 861414023
Šiaulių apskritis
Panevėžio apskritis

2. Nustatyti, kad:
2.1. Atsakinga ASPĮ kontaktuoja su jai pagal šio sprendimo 1.3 papunktį priskirta laboratorija ir sužino kiekius, kiek ėminių galima atlikti per dieną Atsakingos ASPĮ savivaldybės teritorijoje. Atsakinga ASPĮ gavusi informaciją iš laboratorijos organizuoja ėminių paskirstymą toje pačioje savivaldybės teritorijoje esančioms ASPĮ, pagal šio sprendimo 2.2 papunktį turinčioms teisę atlikti tepinėlių iš nosiaryklės ir ryklės paėmimą (išskyrus ASPĮ, kurios priskirtos respublikos lygmens ligoninei ar turi universiteto ligoninės statusą).
2.2. ASPĮ, kuri pati atlieka tepinėlių iš nosiaryklės ir ryklės paėmimą, privalo atitikti visas šias sąlygas:
2.2.1. turėti priemones ėminiui iš nosiaryklės ir ryklės COVID-19 ligos (koronaviruso infekcijos) ištyrimui (vienam pacientui reikalingi 3 sterilūs tamponai (specialios priemonės su transportine virusologine terpe), mėgintuvėlis su transportine terpe);
2.2.2. turėti sandarius plastikinius maišelius  su absorbuojančia medžiaga (antrinė ėminio pakuotė);
2.2.3. turėti kartoninę dėžę mėgintuvėliams su ėminiais sudėti (tretinė pakuotė), nenuplaunamą rašiklį;
2.2.4. turėti rankų ir paviršių dezinfekcijai skirtas dezinfekcines medžiagas, daugkartinio naudojimo pirštines – valymo, dezinfekcijos darbams;
2.2.5. turėti asmenines apsaugos priemones; 
2.2.6. turėti du šaltkrepšius (vienas skirtas mėgintuvėliams su švariomis terpėmis, kitas – mėgintuvėliams su ėminiais);
2.2.7. turėti ne mažiau kaip vieną atsarginį asmeninių apsaugos priemonių komplektą.
2.3. ASPĮ, neturinti galimybės pati atlikti tepinėlių iš nosiaryklės ir ryklės paėmimą (neatitinkanti visų šio sprendimo 2.2 papunktyje nurodytų sąlygų), turi kreiptis į toje pačioje savivaldybėje esančią Atsakingą ASPĮ dėl sveikatos priežiūros specialistų testavimo pagal ASPĮ, kurioje dirba sveikatos priežiūros specialistas, nustatytą tvarką.



Sveikatos apsaugos ministras – valstybės lygio
ekstremaliosios situacijos valstybės operacijų vadovas	Aurelijus Veryga

