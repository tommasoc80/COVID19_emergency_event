
LIETUVOS RESPUBLIKOS ŽEMĖS ŪKIO MINISTRAS

ĮSAKYMAS
dėl žemės ūkio ministro 2020  m. rugpjūčio 14 d. įsakymo Nr. 3D-601 „Dėl valstybės pagalbos priemonės „palūkanų ir garantinės įmokos kompensavimas ŽUVININKYSTĖS SEKTORIUI COVID-19 
LIgos protrūkio laikotarpiu schemos patvirtinimo“ 
pakeitimo

2021 m. vasario 5 d. Nr. 3D-89
Vilnius


P a k e i č i u UAB Žemės ūkio paskolų garantijų fondo administruojamą valstybės pagalbos priemonės „Palūkanų ir garantinės įmokos kompensavimas žuvininkystės sektoriui COVID-19 ligos protrūkio laikotarpiu“ schemą, patvirtintą Lietuvos Respublikos žemės ūkio ministro 2020 m. rugpjūčio 14 d. įsakymu Nr. 3D-601 „Dėl Valstybės pagalbos priemonės „Palūkanų ir garantinės įmokos kompensavimas žuvininkystės sektoriui COVID-19 ligos protrūkio laikotarpiu“ schemos patvirtinimo“, ir ją išdėstau nauja redakcija (pridedama).



Žemės ūkio ministras  	  Kęstutis Navickas

PATVIRTINTA
Lietuvos Respublikos 
žemės ūkio ministro 
2020 m. rugpjūčio 14 d. įsakymu 
Nr. 3D-601
(Lietuvos Respublikos
žemės ūkio ministro
2021 m. vasario 5 d. 
įsakymo Nr. 3D-89  redakcija)

valstybės pagalbos priemonės „palūkanų ir garantinės įmokos kompensavimas žuvininkystės sektoriui COVID-19 ligos protrūkio laikotarpiu“ SCHEMA


Eil.
Nr.
Pagrindiniai elementai
Paaiškinimas

1.
Teisinis pagrindas

1.1. 2020 m. kovo 19 d. Europos Komisijos komunikatas „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 ligos protrūkį, sistema“ su visais pakeitimais (toliau – Komunikatas).

1.2. Schema, parengta vadovaujantis specialiais reikalavimais, nurodytais Komunikato 3.1 skirsnyje, ir bendraisiais reikalavimais, nurodytais Komunikato 4 skyriuje.

1.3. Europos Komisijos sprendimas Nr. SA.57823(2020/N) dėl valstybės pagalbos schemos patvirtinimo, Europos Komisijos sprendimas Nr. SA.60073 dėl valstybės pagalbos schemos Nr. SA.57823 (2020/N) pakeitimo.
2.
Schemos galiojimo trukmė
Valstybės pagalba pagal priemonę „Palūkanų ir garantinės įmokos kompensavimas žuvininkystės sektoriui COVID-19 protrūkio laikotarpiu“ (toliau – Priemonė) skiriama iki 2021 m. birželio 30 d.
3.
Sąvokos
3.1. Akvakultūra – vandens organizmų auginimas ir (arba) veisimas taikant metodus, kuriais siekiama gauti didesnę nei natūraliomis sąlygomis produkciją.

3.2. Akvakultūros produktai – bet kurios savo gyvenimo stadijos vandens organizmai, kurie yra akvakultūros veiklos rezultatas, taip pat iš šių organizmų gauti produktai.
4.
Pagalbos gavėjai 

4.1. Pagalba pagal Priemonę teikiama akvakultūros subjektams, užsiimantiems:
4.1.1. akvakultūros  produktų gamyba;
4.1.2. akvakultūros produktų gamyba ir jų (savo pagamintų akvakultūros produktų) perdirbimu.

4.2. Pagalba gali būti teikiama akvakultūros subjektams, kurie 2019 m. gruodžio 31 d. nebuvo laikomi sunkumų patiriančiomis įmonėmis, kaip apibrėžta 2014 m. gruodžio 16 d. Komisijos reglamente (ES) Nr. 1388/2014, kuriuo tam tikrų kategorijų pagalba įmonėms, kurios verčiasi žvejybos ir akvakultūros produktų gamyba, perdirbimu ir prekyba, skelbiama suderinama su vidaus rinka taikant Sutarties dėl Europos Sąjungos veikimo 107 ir 108 straipsnius (toliau – Reglamentas 1388/2014), 3 straipsnio 5 punkte. 
Šis reikalavimas netaikomas labai mažoms arba mažoms įmonėms (kaip nurodyta Reglamento Nr. 1388/2014 I priede), kurios 2019 m. gruodžio 31 d. jau buvo sunkumų patiriančios įmonės, su sąlyga, kad joms pagal nacionalinę teisę netaikoma kolektyvinė nemokumo procedūra ir kad jos negavo sanavimo pagalbos, o jei ją gavo, grąžino paskolą ar baigėsi jų garantijos galiojimas suteikiant pagalbą pagal taisykles, ir negavo restruktūrizavimo pagalbos, o jei ją gavo, suteikiant pagalbą pagal taisykles, restruktūrizavimo planas joms nebetaikomas.
5.
Pagalbos teikimo sąlygos

5.1. Pagal Priemonę kompensuojamos:
5.1.1. garantinė įmoka, sumokėta už paskolas investicijoms ir apyvartinėms lėšoms (įskaitant darbo užmokestį ir su juo susijusius mokesčius)  finansuoti ir lizingo paslaugas, skirtas investicijoms finansuoti, suteiktas su garantija;
5.1.2. palūkanos, sumokėtos už paskolas investicijoms ir apyvartinėms lėšoms finansuoti ir lizingo paslaugas, skirtas investicijoms finansuoti, suteiktas su garantija ir be garantijos;
5.1.3. garantinė įmoka ir palūkanos, sumokėtos už paskolas, imamas kitoms, anksčiau paimtoms paskoloms, skirtoms investicijoms ir apyvartinėms lėšoms finansuoti, ar anksčiau pirktoms lizingo paslaugoms, skirtoms investicijoms finansuoti, grąžinti (toliau – refinansavimo atvejis). 
Paskolos ir (ar) lizingo sutartyje turi būti nurodyta, kad paskola ir (ar) lizingo paslaugos skirtos investicijoms ir (ar) apyvartinėms lėšoms finansuoti.

5.2. Garantinės įmokos kompensavimo sąlygos: kompensuojama 100 proc. garantinės įmokos, sumokėtos už nuo schemos patvirtinimo finansų įstaigų, kurių paskutinių finansinių metų metinių finansinių ataskaitų rinkinys buvo audituotas (toliau – finansų įstaiga), iki  2021 m. birželio 30 d. teikiamas paskolas ir lizingo paslaugas.

5.3. Palūkanų, sumokėtų finansų įstaigoms, kompensavimo sąlygos: 
5.3.1. Tuo atveju, kai paskola paimta ir (ar) lizingo paslaugos su garantija ar be garantijos nupirktos nuo 2020 m. rugpjūčio 17 d.  ir dėl šių paskolų ir (ar) lizingo paslaugų nėra priimta jokių sprendimų kompensuoti palūkanas:
5.3.1.1. kompensuojama:
5.3.1.1.1. kai sprendimai dėl pagalbos skyrimo priimami nuo 2020 m. rugpjūčio 17 d. iki 2020 m. gruodžio 31 d. – 100 proc. palūkanų, sumokėtų nuo 2020 m. rugpjūčio 17 d.  iki 2020 m. gruodžio 31 d., ir 80 proc. palūkanų, sumokėtų nuo 2021 m. sausio 1 d.;
5.3.1.1.2. kai sprendimai dėl pagalbos skyrimo priimami nuo 2021 m. vasario 1 d. iki 2021 m. birželio 30 d. – 100 proc. palūkanų, sumokėtų nuo 2021 m. sausio 1 d. iki 2021 m. birželio 30 d., ir 80 proc. palūkanų, sumokėtų nuo 2021 m. liepos 1 d.;

5.3.1.2. palūkanų kompensavimo laikotarpis negali būti ilgesnis kaip 36 mėnesiai:
5.3.1.2.1. skaičiuojant nuo paskolos ir (ar) lizingo sutarties pasirašymo dienos, kai paskolos ir (ar) lizingo sutartis pasirašyta nuo 2021 m. sausio 1 d.;
5.3.1.2.2. skaičiuojant nuo 2021 m. sausio 1 d., kai paskolos ir (ar) lizingo sutartis pasirašyta iki 2020 m. gruodžio 31 d.;

5.3.1.3. maksimali metinė palūkanų norma, nuo kurios skaičiuojama kompensacija – 8 proc.

5.3.2. Tuo atveju, kai paskola su garantija paimta ir (ar) lizingo paslaugos su garantija nupirktos iki arba po schemos patvirtinimo ir dėl jų iki rugpjūčio 16 d. buvo priimti sprendimai dėl valstybės pagalbos ir (ar) nereikšmingos (de minimis) pagalbos kompensuojant palūkanas suteikimo:
5.3.2.1. kompensuojama 100 proc. palūkanų, sumokėtų nuo 2020 m. birželio 1 d. iki 2020 m. gruodžio 31 d., bet tik už tuos mėnesius, už kuriuos sumokėtos palūkanos nėra kompensuojamos pagal anksčiau priimtus sprendimus dėl valstybės pagalbos suteikimo; 
5.3.2.2. maksimali metinė palūkanų norma, nuo kurios skaičiuojama kompensacija – 8 proc.

5.3.3. Refinansavimo atveju:
5.3.3.1. kompensuojama 100 proc. palūkanų, sumokėtų nuo 2021 m. sausio 1 d. iki 2021 m. birželio 30 d.;
5.3.3.2. maksimali metinė palūkanų norma, nuo kurios skaičiuojama kompensacija, – 8 proc.

5.4. Pratęsus paskolos sutarties ar lizingo sutarties laikotarpį po sprendimo dėl pagalbos skyrimo pagal Priemonę priėmimo, palūkanų kompensavimo terminas nepratęsiamas. Palūkanos bei delspinigiai, mokami už pradelsto termino paskolas ar lizingo paslaugas, nekompensuojami.

5.5. Sprendimas suteikti pagalbą turi būti priimtas iki 2021 m. birželio 30 d.

5.6. Bet kuriuo atveju vienam pagalbos gavėjui pagalbos suma (įskaitant ir anksčiau suteiktą pagalbą pagal Komunikato 3.1 papunkčio  nuostatas pagal šią ir kitas priemones) negali viršyti Komunikate nustatytos 120 000 Eur ribos.

5.7. Siekiant užtikrinti, kad teikiant pagalbą nebūtų pažeistos nustatytos ribos, vertinamas įmonių susietumas vadovaujantis kriterijais, pateiktais reglamento (ES) Nr. 1388/2014 I priede.

5.8. Pagal Priemonę teikiama pagalba nėra susijusi su jokia Komisijos reglamento (ES) Nr. 717/2014 1 straipsnio 1 dalies a–k punktuose nurodyta pagalba.

5.9. Palūkanos, sumokėtos už paskolas, kurios akvakultūros subjektams suteiktos pagal skatinamosios finansinės priemonės „Paskolos ūkio subjektų, veikiančių žemės ūkio ir žuvininkystės produktų gamybos, perdirbimo ir prekybos srityse, likvidumui užtikrinti COVID-19 ligos protrūkio laikotarpiu“ schemą, patvirtintą Lietuvos Respublikos žemės ūkio ministro 2020 m. liepos 16 d. įsakymu Nr. 3D-539 „Dėl Skatinamosios finansinės priemonės „Paskolos ūkio subjektų, veikiančių žemės ūkio ir žuvininkystės produktų gamybos, perdirbimo ir prekybos srityse, likvidumui užtikrinti COVID-19 ligos protrūkio laikotarpiu“ schemos patvirtinimo“, pagal Priemonę nekompensuojamos.

5.10. Refinansavimo atveju:
5.10.1. refinansavimo paskolos sutartyje turi būti nurodyta, kokios anksčiau paimtos paskolos ir (ar) anksčiau pirktų lizingo paslaugų skirtų investicijoms ir (ar) apyvartinėms lėšoms finansuoti (nurodant paskolos ir (ar) lizingo sutarties datą ir Nr.) grąžinimui paimta paskola;
5.10.2. apskaičiuojant pagalbos dydį, turi būti įvertinta jau suteikta pagalba (jei pagalba buvo suteikta) investicijoms ir (ar) apyvartinėms lėšoms, kurioms finansuoti buvo paimta ankstesnė paskola ar suteiktos lizingo paslaugos, siekiant, kad teikiant pagalbą pagal Priemonę būtų tenkinamos 5.6 papunktyje ir 7 punkte nustatytos sąlygos; 
5.10.3. pagalba teikiama tik dėl refinansavimo paskolos dalies, skirtos negrąžintai anksčiau paimtai paskolai ar anksčiau pirktoms lizingo paslaugoms, skirtoms investicijoms ir (ar) apyvartinėms lėšoms finansuoti, grąžinti, t. y. neįskaičiuojant delspinigių, palūkanų, kitų mokesčių;
5.10.4. jei tik dalis anksčiau paimtos paskolos ar anksčiau pirktų lizingo paslaugų buvo skirta investicijoms ir (ar) apyvartinėms lėšoms finansuoti, pagalba skaičiuojama nuo refinansavimo paskolos sumos, sumažintos proporcingai netinkamų anksčiau paimtos paskolos ar pirktų lizingo paslaugų išlaidų dalimi.
6. 
Priemonės administravimas
6.1. Priemonę administruoja nacionalinės plėtros įstaiga Žemės ūkio paskolų garantijų fondas (toliau – Garantijų fondas). 

6.2. Paraiškos dėl valstybės pagalbos pagal Priemonę skyrimo formą nustato Garantijų fondas ir skelbiama interneto svetainėje adresu https://garfondas.lt/.

6.3. Paraiškos dėl valstybės pagalbos pagal Priemonę skyrimo teikiamos Garantijų fondui.
7.
Valstybės pagalbos sumavimas
7.1. Palūkanų ir garantinės įmokos kompensavimas pagal Priemonę yra valstybės pagalba, kuri teikiama pagal Komunikato ir šios schemos nuostatas.

7.2. Jei akvakultūros subjektas vykdo veiklą keliuose sektoriuose, teikiant pagalbą turi būti laikomasi Komunikato 23a punkte nurodytų reikalavimų.

7.3. Pagal Priemonę suteikta valstybės pagalba sumuojama su valstybės pagalba ir (ar) nereikšminga (de minimis) pagalba toms pačioms tinkamoms finansuoti išlaidoms, jei dėl tokio sumavimo neviršijamas didžiausias pagalbos intensyvumas ir didžiausia pagalbos suma.

7.4. Pagalba pagal Priemonę taip pat gali būti sumuojama su parama iš Europos Sąjungos lėšų ir (ar) kitų šaltinių, jei nebus viršytas paramos teikimą reglamentuojančiuose teisės aktuose nustatytas didžiausias paramos intensyvumas arba paramos suma. Pagalba pagal Priemonę gali būti teikiama akvakultūros subjektų projektams, kuriems suteikta parama iš Europos Sąjungos lėšų ir (ar) kitų šaltinių siekia maksimalias leistinas ribas tuo atveju, jei projektai jau yra įgyvendinti ir akvakultūros subjektai projekto kontrolės laikotarpiu patiria sunkumų dėl COVID-19.

7.5. Tuo atveju, jei apskaičiavus valstybės pagalbą pagal Priemonę būtų viršytos nustatytos pagalbos dydžio ribos, priimamas sprendimas dėl mažesnės valstybės pagalbos sumos pagal Komunikatą suteikimo, kad nustatytos ribos nebūtų pažeistos.
8.
Stebėsena, patikros ir pagalbos lėšų susigrąžinimas

8.1. Garantijų fondas turi užtikrinti, kad teikiama valstybės pagalba atitiktų Komunikato ir šios schemos nuostatas. 

8.2. Garantijų fondas turi skelbti duomenis apie suteiktą pagalbą Suteiktos valstybės pagalbos ir nereikšmingos (de minimis) pagalbos registre, vadovaudamasis Suteiktos valstybės pagalbos ir nereikšmingos (de minimis) pagalbos registro nuostatais, patvirtintais Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“, ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio 13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“.

8.3. Garantijų fondas savo nustatyta tvarka kas ketvirtį atrenka ne mažiau kaip 3 proc. pagalbos gavėjų, kuriems kompensuojamos palūkanos, sumokėtos už paimtas paskolas ir lizingo paslaugas be garantijos, ir patikrina, ar paskola ir (ar) lizingo paslaugos buvo skirtos investicijoms ir (ar) apyvartinėms lėšoms finansuoti ir (ar) patirtos išlaidos yra pagrįstos išlaidų pagrindimo ir išlaidų apmokėjimo įrodymo dokumentais.

8.4. Privalomos grąžinti lėšos, kurios pagalbos gavėjams buvo neteisėtai išmokėtos ir (arba) panaudotos pažeidžiant teisės aktus, ir su minėtomis lėšomis susijusios palūkanos administruojamos Gražintinų lėšų, susidariusių įgyvendinant valstybės pagalbos žemės ūkiui, maisto ūkiui, žuvininkystei ir kaimo plėtrai ir kitas iš valstybės biudžeto lėšų finansuojamas priemones, administravimo taisyklių, patvirtintų Lietuvos Respublikos žemės ūkio ministro 2011 m. spalio 13 d. įsakymu Nr. 3D-750 „Dėl Gražintinų lėšų, susidariusių įgyvendinant valstybės pagalbos žemės ūkiui, maisto ūkiui, žuvininkystei ir kaimo plėtrai ir kitas iš valstybės biudžeto lėšų finansuojamas priemones, administravimo taisyklių patvirtinimo“, nustatyta tvarka. 
9.
Skaidrumo reikalavimai

Garantijų fondas, vadovaudamasis Komunikato nuostatomis iki 2021 m. sausio 20 d. (kai sprendimai dėl pagalbos suteikimo priimti iki 2020 m. gruodžio 31 d.) ir iki 2021 m. liepos 20 d. (kai sprendimai dėl pagalbos suteikimo priimti nuo 2021 m. vasario 1 d. iki 2021 m. birželio 30 d.) pagal Reglamento Nr. 1388/2014 III priedą, informaciją apie tuos pagalbos skyrimo atvejus, kai pagalbos gavėjui pagal Priemonę skirta pagalba viršijo 10 000 Eur, pateikia Žemės ūkio ministerijai, kuri juos paskelbia Europos Komisijos valstybės pagalbos skaidrumo viešos paieškos svetainėje https://webgate.ec.europa.eu/competition/transparency/
ne vėliau kaip per 12 mėnesių nuo pagalbos suteikimo dienos.
10.
Informacijos ir dokumentų saugojimas
Informacija ir dokumentai, susiję su pagalbos teikimu, saugomi ne trumpiau kaip 10 metų nuo paskutinės pagalbos suteikimo dienos.  

__________________
