Beleidsregel van de Minister van Onderwijs, Cultuur en Wetenschap, van 11 november 2020, nr. 25767002, houdende de taakuitoefening van de Nederlandse organisatie voor wetenschappelijk onderzoek (Beleidsregel taakuitoefening NWO)
De Minister van Onderwijs, Cultuur en Wetenschap,

Gelet op artikel 21, eerste lid, van de Kaderwet zelfstandige bestuursorganen en artikel 19 van de Wet op de Nederlandse organisatie voor wetenschappelijk onderzoek;

Besluit:

Artikel 1
In deze beleidsregel wordt verstaan onder:

KNAW-instituten:
instituten van de Koninklijke Nederlandse Akademie van Wetenschappen;

NWO:
Nederlandse organisatie voor wetenschappelijk onderzoek;

NWO-instituten:
instituten van NWO;

Nationale Wetenschapsagenda:
het NWO-programma ‘de Nationale Wetenschapsagenda’;

umc:
academisch ziekenhuis als bedoeld in onderdeel j van de bijlage van de Wet op het hoger onderwijs en wetenschappelijk onderzoek;

universiteiten:
universiteiten als bedoeld in de onderdelen a, b en h van de bijlage van de Wet op het hoger onderwijs en wetenschappelijk onderzoek;

VSNU:
Vereniging van Universiteiten;

wet:
Wet op de Nederlandse organisatie voor wetenschappelijk onderzoek.

Artikel 2
1.De uitvoering van de taak van NWO, bedoeld in artikel 3, eerste en tweede lid, van de wet heeft mede betrekking op het toewijzen van financiële middelen aan universiteiten, umc’s, NWO-instituten en KNAW-instituten. Deze financiële middelen zijn bestemd voor onderzoekers van deze instellingen:

a.van wie het onderzoek vertraging heeft opgelopen door de veranderde werkomstandigheden als gevolg van de uitbraak van COVID-19,

b.die zich in de laatste fase van hun tijdelijke aanstelling bevinden, en

c.die hun onderzoeksopzet niet meer kunnen aanpassen.

2.Voor het uitvoeren van de taak, bedoeld in het eerste lid, stelt de NWO eenmalig € 20 miljoen van de aan haar toegekende rijksbijdrage, bedoeld in artikel 19, van de wet voor het kalenderjaar 2021 beschikbaar. NWO besteedt dit bedrag niet aan de financieringsronde 2021 voor de Nationale Wetenschapsagenda.

3.NWO stelt na overleg met de VSNU de verdeelsleutel vast voor de toedeling van de financiële middelen over de instellingen, bedoeld in het eerste lid. NWO kan binnen dit budget tevens een overbrugging bieden aan Nederlandse onderzoekers die op dit moment met een Rubiconbeurs in het buitenland onderzoek doen onder werkgeverschap van een niet-Nederlandse instelling en voldoen aan de voorwaarden, bedoeld in het eerste lid.

Artikel 3
Deze beleidsregel treedt in werking met ingang van de dag na de datum van uitgifte van de Staatscourant waarin zij wordt geplaatst.

Artikel 4
Deze beleidsregel wordt aangehaald als: Beleidsregel taakuitoefening NWO.

Deze beleidsregel zal met de toelichting in de Staatscourant worden geplaatst.

De Minister van Onderwijs, Cultuur en Wetenschap,
I.K. van Engelshoven

TOELICHTINGAlgemeenAanleiding en doel
Voor veel wetenschappers heeft de coronacrisis een significante impact op hun werk. Vooral voor jonge onderzoekers die afhankelijk zijn van tijdelijke financiering, kan deze situatie kwetsbaar zijn. Het is van belang dat universiteiten en onderzoeksinstituten waar mogelijk onderzoekers op een tijdelijk contract ruimte bieden. Deze beleidsregel heeft tot doel onderzoekers financieel te ondersteunen die zich in de laatste fase van hun tijdelijke aanstelling bevinden, van wie het onderzoek door de huidige werkomstandigheden als gevolg van de uitbraak van COVID-19 vertraging heeft opgelopen en die hun onderzoeksopzet niet meer kunnen aanpassen. In de brief van de Minister van Onderwijs, Cultuur en Wetenschap aan de Tweede Kamer ‘financiële situatie rondom uitgesteld onderzoek’ (kenmerk: Kamerstukken II 2020/2021 29 338, nr. 223) is extra financiële ruimte aangekondigd voor het opvangen van deze vertraging.

In deze beleidsregel krijgt NWO een algemene aanwijzing om voor dit doel € 20 miljoen van de rijksbijdrage 2021 beschikbaar te stellen. Deze algemene aanwijzing past binnen de taakuitoefening van NWO; zij heeft tot taak het bevorderen van de kwaliteit van wetenschappelijk onderzoek alsmede het initiëren en stimuleren van nieuwe ontwikkelingen in het wetenschappelijk onderzoek. Zij voert deze taak in het bijzonder uit door het toewijzen van middelen.

Het bedrag van € 20 miljoen dient in mindering te worden gebracht op de financieringsronde van de Nationale Wetenschapsagenda voor het jaar 2021.

Het budget van € 20 miljoen wordt door de NWO aan de hand van een verdeelsleutel verdeeld over universiteiten, umc’s, en NWO- en KNAW-instituten. Na de vaststelling van de verdeelsleutel wordt over die vaststelling gecommuniceerd met alle betrokken instellingen. Deze instellingen dienen deze middelen vervolgens in te zetten voor de onderzoekers die aan de in artikel 2, eerste lid, gestelde criteria voldoen. Uit welke geldstroom de onderzoeker en zijn of haar onderzoek wordt bekostigd, speelt hierbij geen rol. NWO zal niet voor de overige instellingen individuele aanvragen beoordelen: die beoordeling is aan de instelling waar de betreffende onderzoeker werkzaam is. In het geval van Rubicononderzoekers geldt dat ofwel de Nederlandse instelling waaraan de onderzoeker verbonden is de beoordeling doet, ofwel, in het geval een onderzoeker niet is verbonden aan een Nederlandse, maar een buitenlandse instelling, NWO de aanvragen afhandelt.

Regeldruk
Er is sprake van beperkte eenmalige regeldrukkosten voor NWO in de vorm van administratieve lasten bij de uitvoering van deze beleidsregel. Deze worden zo laag mogelijk gehouden door de aanvraagprocedure daar waar mogelijk niet bij NWO te beleggen.

De Minister van Onderwijs, Cultuur en Wetenschap,
I.K. van Engelshoven