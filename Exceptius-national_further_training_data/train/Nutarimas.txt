





Lietuvos Respublikos Vyriausybė

nutarimas
DĖL EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ PRIEMONĖS „SUBSIDIJOS MIKROĮMONĖMS“ PASKIRSTYMO IR NAUDOJIMO TVARKOS APRAŠO PATVIRTINIMO

2020 m. gegužės 11 d. Nr. 474
Vilnius

Atsižvelgdama į Lietuvos Respublikos Vyriausybės  2020 m. vasario 26 d. nutarimą Nr. 152 „Dėl valstybės lygio ekstremalios situacijos paskelbimo“ ir Lietuvos Respublikos Vyriausybės 2020 m. gegužės 6 d. nutarimą Nr. 458 „Dėl lėšų skyrimo“, Lietuvos Respublikos Vyriausybė nutaria:
Patvirtinti Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ paskirstymo ir naudojimo tvarkos aprašą (pridedama).



Ministras Pirmininkas							Saulius Skvernelis


Energetikos ministras, laikinai einantis
ekonomikos ir inovacijų ministro pareigas				Žygimantas Vaičiūnas 




PATVIRTINTA
Lietuvos Respublikos Vyriausybės 
2020 m. gegužės 11 d. nutarimu Nr. 474

EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ PRIEMONĖS „SUBSIDIJOS MIKROĮMONĖMS“ PASKIRSTYMO IR NAUDOJIMO TVARKOS APRAŠAS

I SKYRIUS
BENDROSIOS NUOSTATOS

1.	Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ (toliau – Priemonė) paskirstymo ir naudojimo tvarkos aprašas (toliau – Aprašas) nustato reikalavimus, kuriais turi vadovautis pareiškėjai, siekdami gauti negrąžinamąją subsidiją (toliau – subsidija) pagal Priemonę, reikalavimus subsidijų paraiškoms ir administravimo procedūras, reikalavimus finansavimui, taip pat institucijas, dalyvaujančias Priemonės įgyvendinimo procese. 
2.	Aprašas yra parengtas, atsižvelgiant į:
2.1.	2013 m. gruodžio 18 d. Komisijos reglamentą (ES) Nr. 1407/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai (toliau – de minimis reglamentas);
2.2.	2013 m. gruodžio 18 d. Komisijos reglamentą (ES) Nr. 1408/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žemės ūkio sektoriuje su visais pakeitimais (toliau – de minimis pagalbos žemės ūkio sektoriuje reglamentas);
2.3.	2014 m. birželio 27 d. Komisijos reglamentą (ES) Nr. 717/2014 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žuvininkystės ir akvakultūros sektoriuje (toliau – de minimis pagalbos žuvininkystės ir akvakultūros sektoriuje reglamentas);
2.4.	Lietuvos Respublikos Vyriausybės 2020 m. gegužės 6 d. nutarimo Nr. 458 „Dėl lėšų skyrimo“ 1.1 papunktį (toliau – Nutarimas dėl lėšų skyrimo);
2.5.	Lietuvos Respublikos Vyriausybės 2020 m. vasario 26 d. nutarimą Nr. 152 „Dėl valstybės lygio ekstremaliosios situacijos paskelbimo“.
3.	Apraše vartojamos sąvokos:
3.1.	Mikroįmonė – ekonominę veiklą vykdantis juridinis asmuo, kuriame dirba ne mažiau kaip 1 ir ne daugiau kaip 9 darbuotojai.
3.2.	Nukentėjusi nuo koronoviruso (COVID-19) įmonė – mikroįmonė, kuri yra įtraukta į Valstybinės mokesčių inspekcijos prie Lietuvos Respublikos finansų ministerijos (toliau – VMI) sudaromus mokesčių mokėtojų, nukentėjusių nuo koronoviruso (COVID-19), sąrašus, rengiamus pagal VMI viršininko 2020 m. kovo 26 d. įsakymą Nr. VA-27 „Dėl pagalbos priemonių mokesčių mokėtojams, paveiktiems koronaviruso (COVID-19) sukeltų neigiamų pasekmių“: juridiniai asmenys, kuriems be pateikto prašymo VMI taikomos mokestinės pagalbos priemonės dėl koronoviruso (COVID-19), ir juridiniai asmenys, kuriems pagal pateiktą prašymą VMI taikomos mokestinės pagalbos priemonės dėl koronoviruso (COVID-19). 
3.3.	Tęstinė atranka – pagal VMI kvietimą teikti subsidijų paraiškas gaunamų subsidijų paraiškų atranka, kurios metu sprendimai dėl subsidijų skyrimo priimami atsižvelgiant į paraiškų pateikimo eilę. Ši atranka, vadovaujantis Aprašu, atliekama nuolat kvietime nurodytu subsidijų paraiškų teikimo laikotarpiu.
3.4.	Viena įmonė – kaip ši sąvoka apibrėžta de minimis reglamento 2 straipsnio 2 dalyje, de minimis pagalbos žemės ūkio sektoriuje reglamento 2 straipsnio 2 dalyje, de minimis pagalbos žuvininkystės ir akvakultūros sektoriuje reglamento 2 straipsnio 2 dalyje.
4.	Kitos Apraše vartojamos sąvokos suprantamos taip, kaip jos apibrėžtos Aprašo 2 punkte nurodytuose teisės aktuose
5.	Priemonės įgyvendinimą administruoja Lietuvos Respublikos ekonomikos ir inovacijų ministerija (toliau – Ministerija) ir Lietuvos Respublikos finansų ministerija (toliau – FM). Įgyvendinant Priemonę dalyvauja:
5.1.	VMI ir atlieka Aprašo 15–17 punktuose, 19.2 papunktyje, 23, 24, 30, 38, 39, 41 punktuose nustatytas funkcijas;
5.2.	 viešoji įstaiga Lietuvos verslo paramos agentūra (toliau – LVPA) ir atlieka Aprašo 17, 19, 33, 38, 39 punktuose nustatytas funkcijas;
5.3.	 Lietuvos Respublikos konkurencijos taryba (toliau – KT) ir atlieka Aprašo 18 punkte, 19.1 papunktyje, 28 punkte nustatytas funkcijas.
5.4.	Nacionalinis bendrųjų funkcijų centras (toliau – NBFC) ir įgyvendina Aprašo 27 punkte nustatytas funkcijas.
6.	Pagal Priemonę teikiamo finansavimo forma – negrąžinamoji subsidija.
7.	Subsidijų paraiškų atranka pagal Priemonę bus atliekama tęstinės atrankos būdu.
8.	Pagal Aprašą subsidijų paraiškoms finansuoti bendrai skiriama 100 000 000 Eur (vienas šimtas milijonų eurų) valstybės biudžeto lėšų. Lietuvos Respublikos Vyriausybei priėmus Nutarimo dėl lėšų skyrimo pakeitimą, kvietimo suma turi būti patikslinta.
9.	Priemonės tikslas – padėti mikroįmonėms įveikti koronoviruso (COVID-19) sukeltas neigiamas pasekmes ir išsaugoti mikroįmonės likvidumą.
10.	Pagal Aprašą remiama veikla – mikroįmonės veiklos skatinimas, skiriant subsidiją apyvartinėms lėšoms (likvidumo išsaugojimui).
11.	VMI kvietimą teikti subsidijų paraiškas pagal Aprašą turi paskelbti interneto svetainėje www.vmi.lt per vieną darbo dieną nuo Aprašo įsigaliojimo dienos. Kvietimas galioja iki to momento, kai pagal gautas subsidijų paraiškas galės būti paskirstyta visa subsidijų paraiškoms finansuoti bendrai skiriama 100 000 000 Eur (vieno šimto milijonų eurų) valstybės biudžeto lėšų suma, jei kvietimo suma nebuvo patikslinta Lietuvos Respublikos Vyriausybei priėmus Nutarimo dėl lėšų skyrimo pakeitimą, bet ne ilgiau kaip iki 2020 m. gruodžio 1 dienos.
12.	Pagal Aprašą teikiamas subsidijų paraiškų finansavimas yra de minimis pagalba ir teikiamas finansavimas turi atitikti de minimis reglamento, de minimis pagalbos žemės ūkio sektoriuje reglamento ir de minimis pagalbos žuvininkystės ir akvakultūros sektoriuje reglamento (toliau visi kartu – de minimis pagalbos reglamentai) nuostatas. Apraše nustatomos pagalbos teikimo sąlygos, kurios atitinka de minimis pagalbos reglamentų nuostatas.

II SKYRIUS
PAREIŠKĖJAI, SUBSIDIJŲ PARAIŠKOMS TAIKOMI REIKALAVIMAI IR ADMINISTRAVIMO PROCEDŪROS

13.	Pagal Aprašą galimi pareiškėjai yra mikroįmonės, atitinkančios Aprašo  15.1–15.5 papunkčiuose nustatytus reikalavimus.
14.	Subsidijų paraiškų finansavimas gali būti skiriamas pareiškėjams visose pareiškėjo veiklos srityse, išskyrus (priklausomai nuo to, pagal kurį iš toliau išvardytų de minimis pagalbos reglamentų teikiama de minimis pagalba) de minimis reglamento 1 straipsnio 1 dalyje išvardytus sektorius, de minimis pagalbos žemės ūkio sektoriuje reglamento 1 straipsnio 1 dalyje išvardytus sektorius, de minimis pagalbos žuvininkystės ir akvakultūros sektoriuje reglamento 1 straipsnio 1 dalyje išvardytus sektorius.
15.	VMI per vieną darbo dieną nuo Aprašo įsigaliojimo dienos suformuoja potencialių pareiškėjų sąrašą. Sudarydama potencialių pareiškėjų sąrašą, VMI vertina:
15.1.	ar pareiškėjas yra mikroįmonė, ir sąrašo sudarymo pirmą mėnesio dieną pas pareiškėją dirba ne mažiau kaip 1 ir ne daugiau kaip 9 darbuotojai;
15.2.	ar pareiškėjas yra nukentėjusi nuo koronoviruso (COVID-19) įmonė;
15.3.	ar pareiškėjas 2019 metais yra sumokėjęs visą gyventojų pajamų mokesčio sumą             (toliau – GPM) į valstybės ir savivaldybės biudžetus;
15.4.	ar pareiškėjas sąrašo sudarymo dieną nėra įgijęs bankrutuojančios, bankrutavusios, restruktūrizuojamos, reorganizuojamos, dalyvaujančios reorganizavime, pertvarkomos, dalyvaujančios atskyrime, likviduojamos įmonės statuso.
16.	VMI ne rečiau kaip kas 7 kalendorines dienas nuo potencialių pareiškėjų sąrašo, nurodyto Aprašo 15 punkte, sudarymo dienos potencialių pareiškėjų sąrašą atnaujina pagal Aprašo 15.1–15.4 papunkčiuose nustatytus reikalavimus ir jį papildo.
17.	Suformuotą potencialių pareiškėjų sąrašą VMI ne vėliau kaip per 1 darbo dieną pateikia LVPA. LVPA per 1 darbo dieną Aprašo 31 ir 32 punktuose išdėstyta tvarka nustato kiekvienam potencialiam pareiškėjui galimos skirti de minimis pagalbos dydį, įvertina, ar skyrus subsidiją nebūtų viršyta didžiausia leistina de minimis pagalbos suma, skaičiuojant pagalbą „vienai įmonei“.
18.	KT, LVPA kreipusis į ją su atskiruoju prašymu, nedelsdama, bet ne vėliau kaip per 1 darbo dieną pateikia LVPA prašomus duomenis, reikalingus potencialiam pareiškėjų sąrašui įvertinti dėl de minimis pagalbos teikimo. LVPA, gavusi iš KT reikalingus duomenis, per 1 darbo dieną nuo duomenų gavimo nustato Aprašo 17 punkte nurodytus kriterijus. 
19.	Gavusi Aprašo 17 ir 18 punktuose nurodytus duomenis, LVPA patikslina VMI pateiktą potencialių pareiškėjų sąrašą – jame palieka tik tuos pareiškėjus, kuriems gali būti teikiama de minimis pagalba, ir nurodo kiekvienam iš pareiškėjų galimos skirti de minimis pagalbos dydį. Šį potencialių pareiškėjų sąrašą nedelsdama, bet ne vėliau kaip per 1 darbo dieną LVPA pateikia:
19.1.	KT, kuri nedelsdama, bet ne vėliau kaip per 1 darbo dieną nuo potencialių pareiškėjų sąrašo gavimo rezervuoja de minimis pagalbą KT administruojamame Suteiktos valstybės pagalbos ir nereikšmingos (de minimis) pagalbos registre, kurio nuostatai patvirtinti Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“ (toliau – Registras).
19.2.	VMI, kuri nedelsdama, bet ne vėliau kaip per 1 darbo dieną pagal LVPA pateiktą potencialių pareiškėjų sąrašą potencialiems pareiškėjams per VMI Mano VMI autorizuotų paslaugų sritį, kurios adresas https://www.vmi.lt/manovmi (toliau – Mano VMI), išsiunčia kvietimą teikti subsidijų paraišką subsidijai gauti.
20.	Kvietimą teikti subsidijų paraišką gavęs pareiškėjas, siekdamas gauti subsidiją, turi užpildyti nustatytos nukentėjusios nuo koronaviruso (COVID – 19) įmonės subsidijos paraiškos formos subsidijų paraišką (Aprašo priedas) „Mano VMI“ . Subsidijų paraiška pildoma lietuvių kalba.
21.	Pareiškėjas užpildytą subsidijų paraišką bet kuriuo metu teikia per „Mano VMI“. Vienas pareiškėjas gali pateikti vieną subsidijų paraišką. Paraiška yra prilyginama finansiniam įsipareigojimui dėl subsidijos skyrimo.
22.	Visa informacija apie galimybę gauti subsidijas teikiama interneto svetainėse www.eimin.lt, www.vmi.lt ir www.lvpa.lt. 
23.	VMI nedelsdama, bet ne vėliau kaip per 1 darbo dieną nuo subsidijų paraiškų gavimo „Mano VMI“ dienos VMI dokumentų valdymo sistemoje registruoja gautas subsidijų paraiškas ir kiekvieną darbo dieną sudaro tinkamų finansuoti pareiškėjų sąrašus. Į naujai sudaromų tinkamų finansuoti pareiškėjų sąrašą negali būti įtraukti pareiškėjai, kuriems ekonomikos ir inovacijų ministro įsakymu jau skirtas finansavimas. Tinkamų finansuoti pareiškėjų sąraše nurodomi šie duomenys:
23.1.	pareiškėjo juridinio asmens kodas;
23.2.	pareiškėjo pavadinimas;
23.3.	ar pareiškėjas tinkamų finansuoti pareiškėjų sąrašo sudarymo dieną nėra įgijęs bankrutuojančios, bankrutavusios, restruktūrizuojamos, reorganizuojamos, dalyvaujančios reorganizavime, pertvarkomos, dalyvaujančios atskyrime, likviduojamos įmonės statuso;
23.4.	sąskaitos, į kurią bus pervedama subsidija, numeris;
23.5.	2019 metais pareiškėjo visa sumokėta GPM suma;
23.6.	galimas skirti pareiškėjui de minimis pagalbos dydis, nurodytas LVPA pagal Aprašo 19 punkto nuostatas patikslintame potencialių pareiškėjų sąraše;
23.7.	konkrečiam pareiškėjui apskaičiuotos galimos subsidijos suma. Jei ši suma didesnė nei Aprašo 23.6 papunktyje nurodyta suma, tuomet ji mažinama iki Aprašo 23.6 papunktyje nurodytos sumos.
24.	VMI kiekvieną darbo dieną Ministerijai teikia suformuotus tinkamų finansuoti pareiškėjų sąrašus. Įsakymą dėl subsidijos skyrimo nedelsdamas, bet ne vėliau kaip per 2 darbo dienas pasirašo Lietuvos Respublikos ekonomikos ir inovacijų ministras (toliau – ekonomikos ir inovacijų ministras), vadovaudamasis VMI pateiktu tinkamų finansuoti pareiškėjų sąrašu, sudarytu pagal Aprašo 23 punkto nuostatas.
25.	Įsakyme dėl subsidijos skyrimo nurodoma:
25.1.	teisinis pagrindas skirti subsidiją;
25.2.	pareiškėjas arba sąrašas pareiškėjų, kuriems skiriama subsidija, kartu pateikiami pareiškėją identifikuojantys duomenys ir kiekvienam pareiškėjui skiriamos subsidijos suma (subsidijos dydis).
26.	Ekonomikos ir inovacijų ministrui priėmus įsakymą dėl subsidijos skyrimo, informacija dėl subsidijų skyrimo nedelsiant, bet ne vėliau kaip per 1 darbo dieną nuo įsakymo įsigaliojimo pateikiama LVPA, KT, NBFC ir VMI. VMI nedelsdama, bet ne vėliau kaip per 1 darbo dieną nuo įsakymo gavimo dienos išsiunčia informacinį pranešimą pareiškėjui per „Mano VMI“ ir informuoja apie priimtą sprendimą.
27.	NBFC subsidiją nedelsiant, bet ne vėliau kaip per 1 darbo dieną nuo įsakymo skirti subsidiją įsigaliojimo dienos perveda pareiškėjui į subsidijų paraiškoje nurodytą sąskaitą.
28.	KT per 5 darbo dienas nuo įsakymo skirti subsidiją įsigaliojimo dienos registruoja skirtą subsidiją KT administruojamame Registre.
29.	Visi su subsidija susiję teisės aktai, dokumentai, duomenys, informacija ir (arba) įrašai turi būti saugomi de minimis pagalbos reglamentuose nustatyta tvarka.

III SKYRIUS
FINANSAVIMO REIKALAVIMAI 

30.	VMI Aprašo 23 punkte nurodyta tvarka formuodama tinkamų finansuoti pareiškėjų sąrašus apskaičiuoja subsidijas. VMI apskaičiuoja subsidiją pagal pareiškėjo 2019 metais sumokėtą GPM:
30.1.	Kai pareiškėjo 2019 metais visa sumokėta GPM suma siekia iki 1 000 Eur (vieno tūkstančio eurų), skiriama minimali 500 Eur (penkių šimtų eurų) subsidijos suma. 
30.2.	Kai pareiškėjo 2019 metais visa sumokėta GPM suma siekia nuo 1 000 Eur (vieno tūkstančio eurų) iki 2 000 Eur (dviejų tūkstančių eurų), skiriama 1 000 Eur (vieno tūkstančio eurų) subsidijos suma.
30.3.	Kai pareiškėjo 2019 metais sumokėta visa GPM suma siekia daugiau nei 2 000 Eur (du tūkstančius eurų), subsidijos suma sudaro 1/2 pareiškėjo metinio GPM.
31.	Subsidijai taikomos de minimis pagalbos reglamentų nuostatos.
32.	Vadovaujantis de minimis reglamento nuostatomis, bendra pareiškėjui teikiamos de minimis pagalbos, suteiktos vienai įmonei, suma neturi viršyti 200 000 Eur (dviejų šimtų tūkstančių eurų) per bet kurį trejų finansinių metų laikotarpį. Bendra de minimis pagalbos, suteiktos vienai įmonei, vykdančiai krovinių vežimo keliais veiklą samdos pagrindais arba už atlygį, per bet kurį trejų finansinių metų laikotarpį, suma neturi viršyti 100 000 Eur (šimto tūkstančių eurų). Bendra de minimis pagalbos, suteiktos vienai žemės ūkio sektoriaus įmonei, suma neturi viršyti 20 000 Eur (dvidešimt tūkstančių eurų) per bet kurį trejų finansinių metų laikotarpį. Bendra de minimis pagalbos, suteiktos vienai žuvininkystės ir akvakultūros sektoriaus įmonei, suma neturi viršyti 30 000 Eur (trisdešimt tūkstančių eurų) per bet kurį trejų finansinių metų laikotarpį. Šios ribos taikomos neatsižvelgiant į de minimis pagalbos formą arba siekiamus tikslus ir neatsižvelgiant į tai, ar valstybės narės suteikta pagalba yra visa arba iš dalies finansuojama Europos Sąjungos kilmės ištekliais. Ar yra susijęs su kitais subjektais, pareiškėjas gali pasitikrinti pagal KT parengtą klausimyną „Ar paramos gavėjas susijęs su kitais subjektais“, kuris paskelbtas KT interneto svetainėje https://kt.gov.lt/uploads/documents/files/veiklos-sritys/valstybes-pagalba/klausimynai/kaip_KLAUSIMYNAS_vienas_ukio_subjektas.pdf.
33.	LVPA, gavusi potencialių pareiškėjų sąrašą, sudarytą VMI vadovaujantis Aprašo 17–19 punktuose nurodyta tvarka, patikrina įmonės atitiktį de minimis pagalbos reglamentų nuostatoms, pagal Suteiktos valstybės pagalbos ir nereikšmingos (de minimis) pagalbos registro duomenis įvertina, ar suteikus de minimis pagalbą nebus viršytas leidžiamas de minimis pagalbos dydis vienai įmonei, kaip nustatyta de minimis reglamento 3 straipsnyje, de minimis pagalbos žemės ūkio sektoriuje reglamento 3 straipsnyje, de minimis pagalbos žuvininkystės ir akvakultūros sektoriuje reglamento 3 straipsnyje. KT, remdamasi LVPA pateiktu atnaujintu potencialių pareiškėjų, kuriems gali būti teikiama de minimis pagalba, sąrašu, rezervuoja de minimis pagalbą Suteiktos valstybės pagalbos ir nereikšmingos (de minimis) pagalbos registre.
34.	De minimis pagalbos dydis diskontuojamas, vadovaujantis de minimis reglamento 3 straipsnio 6 dalimi, de minimis pagalbos žemės ūkio sektoriuje reglamento 3 straipsnio 6 dalimi, de minimis pagalbos žuvininkystės ir akvakultūros sektoriuje reglamento 3 straipsnio 6 dalimi.
35.	De minimis pagalba nesumuojama su valstybės pagalba, skiriama toms pačioms tinkamoms finansuoti sąnaudoms, jeigu dėl tokio pagalbos sumavimo būtų viršytas  2014 m. birželio 17 d. Komisijos reglamente (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius, su visais pakeitimais, arba Europos Komisijos priimtame sprendime nustatytas didžiausias atitinkamas pagalbos intensyvumas arba kiekvienu atveju atskirai nustatyta pagalbos suma.

IV SKYRIUS
BAIGIAMOSIOS NUOSTATOS

36.	Už subsidijų paraiškoje ir kartu su subsidijų paraiška pateiktos informacijos teisingumą atsako pareiškėjas.
37.	Už mokesčių mokėtojų, nukentėjusių nuo koronoviruso (COVID-19), sąrašų, potencialių pareiškėjų sąrašų, tinkamų finansuoti pareiškėjų sąrašų sudarymą ir tęstines atrankas, kvietimus teikti subsidijų paraiškas atsako VMI. Ekonomikos ir inovacijų ministras priima įsakymus dėl subsidijų skyrimo. Už lėšų pareiškėjams išmokėjimą ir jų finansinę apskaitą atsako NBFC. Už įmonių sąsajų analizę ir galimos skirti de minimis pagalbos dydžio nustatymą atsako LVPA. Už duomenų, reikalingų potencialiam pareiškėjų sąrašui įvertinti dėl de minimis pagalbos teikimo, atsako KT.
38.	VMI ir LVPA yra atsakingos už atrankines patikras ir turi teisę pasirinktinai patikrinti pareiškėjo subsidijų paraiškoje pateiktų duomenų ir dokumentų turinio ir formos tinkamumą pagal Registrų centro Juridinių asmenų registro, VMI ir KT informacinių sistemų, registrų ir kitus duomenis.
39.	VMI ir (ar) LVPA nustačius, kad pareiškėjas pateikė neteisingą, neišsamią ar tikrovės neatitinkančią informaciją, ir apie tai informavus Ministeriją ekonomikos ir inovacijų ministras ne vėliau kaip per 14 dienų nuo informacijos iš VMI ir (ar) LVPA gavimo priima įsakymą dėl subsidijos grąžinimo, apie kurį pareiškėjas informuojamas per „Mano VMI“.
40.	Ekonomikos ir inovacijų ministro įsakyme dėl subsidijos grąžinimo, dalinio grąžinimo ar perskaičiavimo pareiškėjui nustatomas 90 kalendorinių dienų terminas subsidijai ar jos daliai grąžinti. 
41.	Pareiškėjui praleidus ekonomikos ir inovacijų ministro įsakyme nustatytą subsidijos ar jos dalies grąžinimo terminą, ne vėliau kaip per 30 kalendorinių dienų po įsakyme nustatyto termino pabaigos VMI inicijuoja subsidijos ar jos dalies ir mokėtinų delspinigių ir palūkanų išieškojimą.
42.	Ekonomikos ir inovacijų ministrui priėmus įsakymą dėl subsidijos ar jos dalies grąžinimo, subsidija ar jos dalis, taip pat su ja susiję delspinigiai ir palūkanos turi būti grąžinami bankiniu pavedimu į Ministerijos sąskaitą.
43.	Jei nustatoma, kad pareiškėjas pateikė neteisingą informaciją ir (ar) dokumentus, ir (ar) sąmoningai nuslėpė informaciją, turinčią reikšmę sprendimo dėl finansavimo priėmimui, pareiškėjas privalo grąžinti visą neteisėtai gautą finansavimą su palūkanomis, kaip nustatyta 2015 m. liepos 13 d. Tarybos reglamente (ES) 2015/1589, nustatančiame išsamias Sutarties dėl Europos Sąjungos veikimo 108 straipsnio taikymo taisykles.  

______________________________

Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ paskirstymo ir naudojimo tvarkos aprašo
priedas


(Nukentėjusios nuo koronoviruso (COVID-19) įmonės subsidijų paraiškos forma)


____________________________________________________________________________
Įmonės pavadinimas (toliau – Pareiškėjas)
_____________________________________________________________________________
Mokėtojo identifikacinis numeris (juridinio asmens kodas)
_______________________________________________________________________________
Kontaktai (adresas, tel. nr., el. paštas)


Valstybinei mokesčių inspekcijai
prie Lietuvos Respublikos finansų ministerijos 


NUKENTĖJUSIOS NUO KORONOVIRUSO (COVID-19) ĮMONĖS 
SUBSIDIJŲ PARAIŠKA
_____________
(data)
_____________
(sudarymo vieta)


Vadovaudamasis Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ (toliau – Priemonė) paskirstymo ir naudojimo tvarkos aprašo, patvirtinto Lietuvos Respublikos Vyriausybės 2020 m. gegužės    d. nutarimu Nr.   „Dėl Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų priemonės „Subsidijos mikroįmonėms“ paskirstymo ir naudojimo tvarkos aprašo patvirtinimo“ (toliau – Aprašas), nuostatomis, prašau suteikti subsidiją įmonės veiklos skatinimui, siekiant įveikti koronoviruso (COVID-19) sukeltas neigiamas pasekmes ir išsaugoti mikroįmonės likvidumą. Subsidija bus panaudota įmonės apyvartinėms lėšoms.

Sąskaitos, į kurią būtų pervesta skirta subsidija, numeris


Patvirtinu, kad:
Įmonė atitinka Aprašo 3.1 papunktyje nustatytą mikroįmonės apibrėžtį ir subsidijų paraiškos pateikimo pirmą mėnesio dieną mikroįmonėje dirba ne mažiau kaip 1 ir ne daugiau kaip 9 darbuotojai.
Įmonė atitinka Aprašo 3.3 papunktyje nustatytą nukentėjusios nuo koronoviruso (COVID-19) įmonės apibrėžtį.
Įmonė subsidijų paraiškos pateikimo dieną nėra įgijusi bankrutuojančios, bankrutavusios, restruktūrizuojamos, reorganizuojamos, dalyvaujančio reorganizavime, pertvarkomos, dalyvaujančio atskyrime, likviduojamos įmonės statuso. 
Įmonė suteiktos subsidijos nenaudos dividendams išsimokėti, kapitalui išmokant lėšas pareiškėjo dalyviams mažinti, savoms akcijoms supirkti ar kitokiems mokėjimams iš kapitalo pareiškėjo dalyviams atlikti, taip pat paskoloms pareiškėjo dalyviams grąžinti arba suteikti. 
Įmonė niekada nėra gavusi neteisėtos pagalbos, kuri Europos Komisijos sprendimu (dėl individualios pagalbos arba pagalbos schemos) būtų pripažinta neteisėta ir nesuderinama su vidaus rinka arba grąžinusi visą neteisėtos pagalbos sumą, įskaitant palūkanas, teisės aktuose nustatyta tvarka.
Suprantu, kad nurodžius neteisingą ar tikrovės neatitinkančią informaciją ir jos pagrindu gavus subsidiją, įmonė privalės grąžinti jai skirtą ir išmokėtą subsidiją ir sumokėti 0,03 procento dydžio delspinigius nuo laiku nesumokėtos grąžintinos subsidijos sumos ar jos dalies už kiekvieną pavėluotą dieną.
Žinau, kad suteikiama subsidija yra laikoma de minimis pagalba teikiama pagal 2013 m. gruodžio 18 d. Komisijos reglamento (ES) Nr. 1407/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai (toliau – de minimis pagalbos reglamentas), 2013 m. gruodžio 18 d. Komisijos reglamento (ES) Nr. 1408/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žemės ūkio sektoriuje su visais pakeitimais (toliau – de minimis pagalbos žemės ūkio sektoriuje reglamentas) ir 2014 m. birželio 27 d. Komisijos reglamento (ES) Nr. 717/2014 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žuvininkystės ir akvakultūros sektoriuje (toliau – de minimis pagalbos žuvininkystės ir akvakultūros sektoriuje reglamentas) (toliau visi kartu – de minimis pagalbos reglamentai) nuostatas ir kad įmonė atitinka de minimis pagalbos reglamentuose išdėstytas sąlygas.  
Įmonė supranta ir įsipareigoja:
Subsidijos nenaudoti veiklai, nurodytai de minimis reglamento 1 straipsnio 1 dalyje, de minimis pagalbos žemės ūkio sektoriuje reglamento 1 straipsnio 1 dalyje ir de minimis pagalbos žuvininkystės ir akvakultūros sektoriuje reglamento 1 straipsnio 1 dalyje.
Bendra de minimis pagalba atitinka Aprašo 32 punktą.
„Viena įmonė“ atitinka Aprašo 3.4 papunktį.
Įmonė patvirtina, kad atitinka visas Apraše nustatytas sąlygas ir įsipareigoja laikytis subsidijų paraiškoje deklaruotų sąlygų, ir pripažįsta, kad, skyrus subsidiją, ši subsidijų paraiška prilyginama finansiniam įsipareigojimui 
Įmonė supranta, kad Aprašo nustatyta tvarka nustačius, kad subsidija suteikta mikroįmonei, neatitinkančiai Apraše nustatytų sąlygų arba yra naudojama nesilaikant deklaruotų sąlygų, neteisėtai suteikta subsidija ar jos dalis bus susigrąžinta Apraše nustatyta tvarka.
Įmonė yra susipažinusi su Apraše nustatytomis sąlygomis, prisiima numatytus įsipareigojimus, susijusius su subsidijos gavimu, ir atsakomybę už netinkamą jų vykdymą. 
Įmonė patvirtina (supranta), kad subsidijų paraiškoje nurodžiusi neteisingą ar tikrovės neatitinkančią informaciją, privalės grąžinti jai skirtą ir išmokėtą subsidiją ar jos dalį Apraše nustatyta tvarka.
Įmonė sutinka, kad subsidijos paraiškoje pateikti ir kiti būtini duomenys subsidijai apskaičiuoti ir vykdyti gali būti teikiami Aprašo 5 punkte nurodytoms institucijoms.





ĮMONĖS REKVIZITAI:
Įmonės vadovo arba įgaliojimus teikti prašymą turinčio asmens (jeigu prašymą teikia įgaliojimus teikti prašymą turintis asmuo, kartu turi būti pateiktas įgaliojimus patvirtinantis dokumentas) PAREIGOS 
Įmonės vadovo arba įgaliojimus teikti prašymą turinčio asmens (jeigu prašymą teikia įgaliojimus teikti prašymą turintis asmuo, kartu turi būti pateiktas įgaliojimus patvirtinantis dokumentas)
VARDAS PAVARDĖ




______________________

