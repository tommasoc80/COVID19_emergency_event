LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) PROTRŪKIO NEMENČINĖS MIESTE 

2020 m. balandžio 15 d. Nr. V-867
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos žmonių užkrečiamųjų ligų profilaktikos ir kontrolės įstatymo 6 straipsniu, Lietuvos Respublikos sveikatos priežiūros įstaigų įstatymo 52 ir 53 straipsniais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir nepalankią epideminę situaciją dėl COVID-19 ligos (koronaviruso infekcijos) plitimo Nemenčinės mieste n u s p r e n d ž i u:
Nurodyti:
1. Nacionaliniam visuomenės sveikatos centrui prie Sveikatos apsaugos ministerijos (toliau – NVSC), Vilniaus rajono savivaldybės administracijai ir policijos įstaigoms keistis turima informacija dėl izoliacijoje esančių asmenų kontrolės vykdymo.
2. NVSC, policijos įstaigoms ir kitoms atsakingoms institucijoms vykdyti griežtą karantino režimo priemonių kontrolę.
3. NVSC atlikti skubius patikrinimus (epidemiologinę diagnostiką) su protrūkiu susijusiose slaugos, globos ir kitose įstaigose, nepriklausomai nuo jų pavaldumo, ir prireikus – teikti privalomus nurodymus dėl infekcijų kontrolės priemonių taikymo.
4. Vilniaus rajono savivaldybės administracijai organizuoti asmenų, kuriems būtinas COVID-19 ligos (koronaviruso infekcijos) tyrimas, ėminių paėmimą pagal NVSC nurodymus.
5. Vilniaus miesto savivaldybės administracijai bendradarbiauti su Vilniaus rajono savivaldybės administracija dėl ėminių COVID-19 ligos (koronaviruso infekcijos) tyrimams paėmimo ir transporto, reikalingo pervežti pacientams ar asmenims, kuriems NVSC nurodymu būtina atlikti tyrimus, pasitelkimo.
6. Vilniaus rajono savivaldybės administracijai Nemenčinės mieste įsteigti:
6.1. mobilų punktą ėminių COVID-19 ligos (koronaviruso infekcijos) tyrimams paėmimui ir apie jo įsteigimą pranešti Lietuvos Respublikos sveikatos apsaugos ministerijai;
6.2. mobilią brigadą ėminių COVID-19 ligos (koronaviruso infekcijos) tyrimams paėmimui arba užtikrinti jau veikiančios mobilios brigados veiklą.
7. NVSC taikyti asmenims, kurie atsisako arba vengia jiems paskirto hospitalizavimo ir (ar) izoliavimo arba pažeidžia izoliavimo reikalavimus, būtinąjį hospitalizavimą ir (ar) būtinąjį izoliavimą vadovaujantis Lietuvos Respublikos žmonių užkrečiamųjų ligų profilaktikos ir kontrolės įstatymo nustatyta tvarka.
8. Nacionalinei visuomenės sveikatos priežiūros laboratorijai atlikti pristatytų ėminių COVID-19 ligos (koronaviruso infekcijos) laboratoriniams tyrimams atlikti, ištyrimą, o esant poreikiui organizuoti pristatytų ėminių ištyrimą kitose laboratorijose.
9. Valstybės ekstremalios situacijos operacijų centrui organizuoti Lietuvos kariuomenės pasitelkimą užtikrinant Nemenčinės miesto perimetro apsaugą.


Sveikatos apsaugos ministras – valstybės lygio	
ekstremaliosios situacijos valstybės operacijų vadovas 		                                Aurelijus Veryga
