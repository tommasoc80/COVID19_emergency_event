

LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL LIETUVOS RESPUBLIKOS SVEIKATOS APSAUGOS MINISTRO 2020 M. KOVO 4 D. ĮSAKYMO NR. V-281 „DĖL SVEIKATOS PRIEŽIŪROS PASLAUGŲ DĖL KORONAVIRUSO (COVID-19) ORGANIZAVIMO TVARKOS APRAŠO  PATVIRTINIMO“ PAKEITIMO

2020 m. kovo 27 d. Nr. V-577
Vilnius


Atsižvelgdamas į Lietuvos Respublikos darbuotojų saugos ir sveikatos įstatymo 11 straipsnio 1 dalį, Lietuvos Respublikos Vyriausybės 2020 m. vasario 26 d. nutarimą Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“, Lietuvos Respublikos sveikatos apsaugos ministro 2002 m. birželio 13 d. įsakymą Nr. 278 „Dėl Pavojingų ir ypač pavojingų užkrečiamųjų ligų, dėl kurių ligoniai, asmenys, įtariami, kad serga pavojingomis ar ypač pavojingomis užkrečiamosiomis ligomis, asmenys, turėję sąlytį, ar šių ligų sukėlėjų nešiotojai turi būti hospitalizuojami, izoliuojami, tiriami ir (ar) gydomi privalomai, sąrašo patvirtinimo“, 2018 m. rugpjūčio 31 d. Lietuvos nacionalinės sveikatos sistemos šakos kolektyvinės sutarties Nr. 2/S-133 5.5.2 papunktį bei į tai, kad asmens sveikatos priežiūros įstaigų darbuotojai, karantino laikotarpiu organizuojantys ir teikiantys asmens sveikatos priežiūros paslaugas pacientams, sergantiems ar įtariamiems, kad serga COVID-19 liga (koronaviruso infekcija), dirba pavojingų veiksnių veikiamose darbo vietose, 
P a k e i č i u  Sveikatos priežiūros paslaugų dėl koronaviruso (COVID-19) organizavimo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl koronaviruso (COVID-19) organizavimo tvarkos  aprašo patvirtinimo“, ir papildau jį 20 punktu:
„20. Nuo karantino Lietuvos Respublikos teritorijoje paskelbimo mėnesio pradžios iki karantino galiojimo mėnesio pabaigos, asmens sveikatos priežiūros įstaigų išlaidos darbuotojams, organizuojantiems ir teikiantiems asmens sveikatos priežiūros paslaugas pacientams, sergantiems COVID-19 liga (koronaviruso infekcija) mokamam 15 proc. pastoviosios  darbo užmokesčio dalies priedui (įskaitant ir nuo jo darbdavio mokamus mokesčius), apmokamos Privalomojo sveikatos draudimo fondo lėšomis pagal išlaidų straipsnį „Sveikatos programoms ir kitoms sveikatos draudimo išlaidoms“, pagal pateiktą lėšų paraišką ir šias faktines išlaidas pagrindžiančius dokumentus. Šiame papunktyje nurodytos išlaidos iš Privalomojo sveikatos draudimo fondo lėšų apmokamos tik toms asmens sveikatos priežiūros įstaigoms, kuriose ataskaitinį mėnesį gydytas bent 1 pacientas, kuriam patvirtinta COVID-19 ligos (koronaviruso infekcijos) diagnozė.“



Sveikatos apsaugos ministras	 Aurelijus Veryga
