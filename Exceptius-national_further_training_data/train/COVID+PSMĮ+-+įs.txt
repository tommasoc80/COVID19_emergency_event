

LIETUVOS RESPUBLIKOS KULTŪROS MINISTRAS

ĮSAKYMAS
Dėl kultūros MINISTRO 2020 m. liepos 31 d. įsakymo Nr. ĮV-1028 „Dėl kultūros įstaigų veiklos ir kultūros paslaugų teikimo rekomendacijų EKSTREMALIOSIOS SITUACIJOS DĖL COVID-19 LIGOS PROTRŪKIO LAIKOTARPIU PATVIRTINIMO“ pakeitimo

2020 m. spalio 19 d. Nr. ĮV-1279
Vilnius

P a k e i č i u  Lietuvos Respublikos kultūros ministro 2020 m. liepos 31 d. įsakymo Nr. ĮV-1028 „Dėl kultūros įstaigų veiklos ir kultūros paslaugų teikimo rekomendacijų ekstremaliosios situacijos dėl COVID-19 ligos protrūkio laikotarpiu patvirtinimo“ 1 punktą ir jį papildau 1.6 papunkčiu:
„1.6. Profesionaliojo scenos meno įstaigų veiklos organizavimo ir paslaugų teikimo rekomendacijos ekstremaliosios situacijos dėl COVID-19 ligos protrūkio laikotarpiu.“



Kultūros ministras	Mindaugas Kvietkauskas

PATVIRTINTA
Lietuvos Respublikos kultūros ministro
2020 m. spalio 19 d. įsakymu Nr. ĮV-1279


PROFESIONALIOJO SCENOS MENO ĮSTAIGŲ VEIKLOS ORGANIZAVIMO IR PASLAUGŲ TEIKIMO REKOMENDACIJOS EKSTREMALIOSIOS SITUACIJOS DĖL COVID-19 LIGOS PROTRŪKIO LAIKOTARPIU  

I SKYRIUS
BENDROSIOS NUOSTATOS

1. Profesionaliojo scenos meno įstaigų (toliau – Įstaigos) veiklos organizavimo ir paslaugų teikimo rekomendacijų (toliau – Rekomendacijos) paskirtis – ekstremaliosios situacijos dėl COVID-19 ligos protrūkio laikotarpiu nustatyti saugos reikalavimus ir paslaugų teikimo sąlygas, kurioms esant Įstaigos galėtų organizuoti savo veiklą ir teikti paslaugas, laikantis teisės aktų reikalavimų sudarydamos tinkamas sąlygas Įstaigos darbuotojų ir žiūrovų apsaugai, renginių bei kitų Įstaigos paslaugų teikimui ir lankymui, viešajai komunikacijai.
2. Rekomendacijos parengtos vadovaujantis Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremalios situacijos paskelbimo“, Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo 2020 m. birželio 15 d. sprendimu Nr. V-1462 „Dėl kultūros, pramogų ir kitų renginių organizavimo būtinų sąlygų“, Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo 2020 m. birželio 16 d. sprendimu Nr. V-1475 „Dėl neformaliojo vaikų švietimo organizavimo būtinų sąlygų“.
3. Privalomus saugos reikalavimus ir sąlygas dėl Įstaigų veiklos organizavimo ir paslaugų teikimo, renginių organizavimo nustato Lietuvos Respublikos Vyriausybės 2020 m. vasario 26 d. nutarimas Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo 2020 m. birželio 15 d. sprendimas Nr. V-1462 „Dėl kultūros, pramogų ir kitų renginių organizavimo būtinų sąlygų“, Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo 2020 m. birželio 16 d. sprendimas Nr. V-1475 „Dėl neformaliojo vaikų švietimo organizavimo būtinų sąlygų“ ir kiti Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo sprendimai.
4. Šiose Rekomendacijose vartojamos sąvokos atitinka Lietuvos Respublikos profesionaliojo scenos meno įstatyme ir Lietuvos Respublikos biudžetinių įstaigų įstatyme vartojamas sąvokas.

II SKYRIUS
ĮSTAIGOS DARBUOTOJŲ, DALYVIŲ IR ŽIŪROVŲ APSAUGA

5. Siekiant užtikrinti Įstaigos darbuotojų, dalyvių ir žiūrovų apsaugą rekomenduojama: 
5.1. darbas organizuojamas, dalyviai ir žiūrovai aptarnaujami taip, kad būtų užtikrintos valstybės lygio ekstremaliosios situacijos valstybės operacijų vadovo sprendimu nustatytos būtinos visuomenės sveikatos saugos, higienos, asmenų aprūpinimo būtinosiomis asmeninėmis apsaugos priemonėmis sąlygos;
5.2. esant galimybei, Įstaigos dalies darbuotojų darbą organizuoti nuotoliniu būdu pagal Įstaigos vadovo patvirtintus teisės aktus, kuriuose būtų detalizuoti nuotolinio darbo, interesantų ir žiūrovų aptarnavimo ir kitos darbo organizavimo sąlygos;
5.3. Įstaigoje turi būti užtikrinama, kad Įstaigos patalpose dirbtų darbuotojai, neturintys ūmių viršutinių kvėpavimo takų infekcijų požymių (karščiavimas, kosulys, pasunkėjęs kvėpavimas ir pan.);
5.4. Įstaigos darbuotojai privalo laikytis Nacionalinio visuomenės sveikatos centro (toliau – NVSC) rekomendacijų (darbo metu nuolat dėvėti apsaugos priemones – veido kaukes, respiratorius, pirštines ar kitas priemones, laikytis griežtos rankų higienos, atstumų tarp žmonių), atlikėjus, kuriems dėl darbo specifikos kaukės dėvėjimas neįmanomas ir kuriems nosį ir burną dengiančias priemones leidžiama nusiimti tik repeticijos ir viešo atlikimo metu. 
5.5. kviestiniams užsienio šalių atlikėjams ir renginio dalyviams, atvykstantiems į Lietuvos Respubliką iš koronaviruso (COVID-19) infekcijos paveiktų šalių, taikomas galiojančiuose teisės aktuose nustatytas privalomas izoliacijos laikotarpis. Įstaiga dėl atvykstančiųjų iš užsienio valstybių turi teisę teikti prašymą Lietuvos Respublikos sveikatos apsaugos ministerijos nustatyta tvarka. Kviečiantysis asmuo privalo užtikrinti reikalingus veiksmus COVID-19 ligos (koronaviruso infekcijai) plitimo prevencijai; 
5.6. Įstaigoje nedirbantiems (kviestiniams) atlikėjams ir renginio dalyviams rekomenduojama prieš atvykstant į Įstaigą turėti NVSC rekomenduojamą tam tikru laikotarpiu iki numatyto darbo pradžios atliktą tyrimą COVID-19 ligai (koronaviruso infekcijai) nustatyti ir gautą neigiamą atsakymą; 
5.7. pagal galimybes Įstaigoje turi būti užtikrinama atskiri administracijos ir kiekvieno meno kolektyvo srautai bei jų judėjimas Įstaigos patalpose, iš anksto parengta ir įdiegta darbuotojų orientavimo informacinė sistema (nuorodos, įspėjamieji ženklai ir kt.) arba nustatyti skirtingi laikai atvykimui ir darbui, siekiant išvengti susibūrimų ir kuo mažesnio kontakto tarp darbuotojų, interesantų ir žiūrovų;
5.8. pagal galimybes Įstaigos orkestrinėje orkestro artistams ar jų grupėms įrengti darbo vietas, atskirtas skaidriomis sienelėmis;
5.9. įpareigoti darbuotojus Įstaigos vidinėmis komunikacijos priemonėmis teikti savo ir sekti Įstaigos informaciją apie darbuotojų sveikatos pokyčius;
5.10. įpareigoti darbuotojus, turinčius trumpalaikių ar ilgalaikių įsipareigojimų kitoms įstaigoms ekstremaliosios situacijos dėl COVID-19 ligos protrūkio laikotarpiu tiesioginiam vadovui raštu nedelsiant pranešti apie priimtus pasiūlymus, nurodant kada ir kur vykdomi įsipareigojimai;
5.11. Įstaigos meno tarybos, darbo grupių ir komisijų darbą, darbuotojų kvalifikacijos kėlimo užsiėmimus organizuoti nuotoliniu būdu arba kontaktiniu būdu, laikantis ekstremaliosios situacijos dėl COVID-19 ligos plitimo laikotarpiu nustatytų saugos reikalavimų;
5.12. jeigu žiūrovų viršutiniams drabužiams ar asmeniniams daiktams saugoti yra naudojamos rūbinės ir (arba) kabyklos ir daiktų saugojimo spintelės, jas valyti ir dezinfekuoti po kiekvieno renginio;
5.13. susidarius Įstaigoje ekstremaliajai situacijai, įstaigos vadovas ar jo įgaliotas darbuotojas, turi kreiptis į NVSC ir Kultūros ministeriją dėl veiklos ribojimo ir kitų priemonių taikymo;
5.14. Lietuvos Respublikos kultūros ministrui apribojus įstaigos veiklą, Įstaigos vadovas ar jo įgaliotas darbuotojas privalo teikti Kultūros ministerijai informaciją apie atliktus ir numatomus atlikti tyrimus COVID-19 ligai (koronaviruso infekcijai) nustatyti ir gautus atsakymus, vykdomas kitas priemones. Taip pat teikti informaciją apie NVSC rekomendacijas; 
5.15 susidarius Įstaigoje ekstremaliajai situacijai ir apribojus veiklą, parengti ir taikyti laipsniško Įstaigų darbuotojų grąžinimo iš nuotolinio darbo planą, prioritetą teikiant veikloms, susijusioms su neatidėliotinų funkcijų, atvėrus Įstaigą žiūrovams, atlikimu. Kitas veiklas, kurios nereikalauja tiesioginio kontakto su dalyviais ir žiūrovais, Įstaiga gali vykdyti, jeigu yra užtikrinami Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo sprendimuose numatyti reikalavimai. 

III SKYRIUS
PASLAUGŲ TEIKIMO SĄLYGOS

6. Siekiant organizuoti Įstaigos lankymą ir kitų paslaugų teikimą rekomenduojama:
6.1. susidarius ekstremaliajai situacijai ir apribojus Įstaigos veiklą, numatyti laipsnišką Įstaigos paslaugų atvėrimą visuomenei, laikantis Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo sprendimuose numatytų reikalavimų bei kitų Lietuvos Respublikos sveikatos apsaugos ministerijos rekomendacijų paslaugas teikiančioms įstaigoms; 
6.2. parengti ir pagal galiojančius teisės aktus nuolat atnaujinti Įstaigos kultūros ir pramogų paslaugų teikimo vartotojams taisykles, vadovaujantis Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo sprendimuose numatytų reikalavimų bei atsižvelgiant į konkrečias sąlygas (Įstaigos fizinę infrastruktūrą bei turimus finansinius, materialinius ir žmogiškuosius išteklius) ir jas viešai paskelbti interesantams ir žiūrovams prieinamose vietose bei Įstaigos interneto svetainėje;
6.3. prieš pradedant teikti paslaugas interesantams ir žiūrovams, visus Įstaigos darbuotojus, nepriklausomai nuo to, ar pagal jų darbo pobūdį (funkcijas) jie turi tiesioginį kontaktą ar ne, visus supažindinti su valstybės lygio ekstremaliosios situacijos laikotarpiu saugaus darbo reikalavimais;
6.4. atsižvelgiant į numatomų teikti paslaugų apimtis ir esant būtinybei reguliuoti žiūrovų srautus bei jų judėjimą Įstaigos patalpose ir (arba) teritorijoje, iš anksto parengti ir įdiegti žiūrovų orientavimo informacinę sistemą (nuorodas, įspėjamuosius ženklus ir kt.); 
6.5. atsižvelgiant į žiūrovų, darbuotojų ir kviestinių atlikėjų srautą esant būtinybei numatyti ir viešai prieinamose vietose bei Įstaigos interneto svetainėje paskelbti žiūrovų aptarnavimo laiko intervalus (registraciją), sudaryti sąlygas išgirsti Įstaigos parengtus garso pranešimus, primenant apie visuomenės sveikatos saugos, higienos, asmenų aprūpinimo būtinosiomis asmeninėmis apsaugos priemonėmis sąlygas;
6.6. vykdyti kontaktinę veiklą (repeticijos, kultūrinė edukacija ir kt.), jeigu yra užtikrinami Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų centro vadovo sprendimuose numatyti reikalavimai (užtikrinamos būtinos higienos sąlygos, sudaromas tikslus užsiėmimo grafikas, taip pat užtikrinamas patalpų vėdinimas bei dezinfekcija ir kt.);
6.7. teikti paslaugas nuotoliniu būdu ir tęsti plačiai naudotų įtraukių virtualių renginių, kultūrinių edukacijų, kito turinio sklaidos priemonių, skirtų žiūrovams, kūrimą, tobulinti Įstaigos virtualias paslaugas;
6.8. gausinti nuotoliniu būdu prieinamą Įstaigos veiklos turinį: pildyti skaitmeninių išteklių portalus naujais Įstaigos e. produktais ir e. paslaugomis, taip pat jau suskaitmenintų išteklių pagrindu juos kurti su kitais sektoriais;
6.9. Įstaigos patalpose ir (arba) teritorijoje esančių komercinių įstaigų veiklą organizuoti vadovaujantis Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo sprendimų nuostatomis bei Lietuvos Respublikos sveikatos ministerijos rekomendacijomis dėl prekybos ir kitų komercinių paslaugų teikimo.

IV SKYRIUS
VIEŠOJI KOMUNIKACIJA

7. Vykdant viešąją komunikaciją rekomenduojama:
7.1. nuosekliai ir iš anksto informuoti visuomenę apie Įstaigos teikiamas paslaugas valstybės lygio ekstremaliosios situacijos laikotarpiu ir jų teikimo tvarką;
7.2. naudoti kuo daugiau informacijos sklaidos priemonių ir kanalų: skelbimai prie Įstaigos įėjimo ir rūbinės, informacija Įstaigos interneto svetainėje, socialinių tinklų paskyrose ir kt.;
7.3. teikti kuo konkretesnę ir detalesnę informaciją dėl paslaugų teikimo Įstaigoje: įvardyti, kokios paslaugos ir nuo kada yra teikiamos, kokia apimtimi ir kokiais būdais dėl jų galima kreiptis (įsigyti bilietus, lankyti kultūrinės edukacijos užsiėmimus ir kt.). 
7.4. atsižvelgiant į tai, kad ne visi interesantai gali turėti galimybę kreiptis elektroniniu būdu, prie Įstaigos įėjimo įrengti tradicinę pašto dėžutę korespondencijai ir informacinę lentelę, kurioje būtų nurodyti Įstaigos atsakingo darbuotojo mobiliojo telefono numeris ir e. pašto adresas arba kita nuoroda, kur interesantas galėtų pateikti korespondenciją (apsaugos postas, tarnybinis įėjimas ir pan.);
7.5. Įstaigos administracijai skirti tinkamą dėmesį tiek išorinei, tiek vidinei įstaigos komunikacijai tam, kad interesantai ir žiūrovai galėtų gauti pačią naujausią ir tiksliausią informaciją apie paslaugas tiek savarankiškai jos ieškodami internete, tiek kreipdamiesi telefonu, elektroniniu paštu ir pan. Komunikuojant skirtingais kanalais, paskirti už komunikaciją atsakingus darbuotojus, kurie teiktų vieningą, suderintą ir teisingą naujausią informaciją apie Įstaigos teikiamas paslaugas, taikomus apribojimus, darbo laiką ir kt.
7.6. dalintis nuorodomis į sukurtą skaitmeninį turinį visais turimais ir tinkamais informacijos sklaidos kanalais, siekiant didesnio matomumo, pasiekiamumo ir naudojimo, taip pat skelbti informaciją apie naujai sukurtus Įstaigos e. produktus ir (arba) e. paslaugas.

V SKYRIUS
BAIGIAMOSIOS NUOSTATOS

8. Šios Rekomendacijos skelbiamos viešai Lietuvos Respublikos kultūros ministerijos interneto svetainėje.
_______________________________


