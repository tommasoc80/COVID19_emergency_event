LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. BALANDŽIO 20 D. SPRENDIMO NR. V-931 „DĖL ASMENIMS, NETURINTIEMS TEISĖS Į VALSTYBĖS LAIDUOJAMĄ (NEMOKAMĄ) ASMENS SVEIKATOS PRIEŽIŪRĄ, SUTEIKTŲ ASMENS SVEIKATOS PRIEŽIŪROS PASLAUGŲ DĖL COVID-19 LIGOS (KORONAVIRUSO INFEKCIJOS) APMOKĖJIMO“ PAKEITIMO

2020 m. liepos 10 d. Nr. V-1640
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 20 d. sprendimą Nr. V-931 „Dėl asmenims, neturintiems teisės į valstybės laiduojamą (nemokamą) asmens sveikatos priežiūrą, suteiktų asmens sveikatos priežiūros paslaugų dėl COVID-19 ligos (koronaviruso infekcijos) apmokėjimo“ ir išdėstau jį nauja redakcija:

„LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ASMENIMS, NETURINTIEMS TEISĖS Į VALSTYBĖS LAIDUOJAMĄ (NEMOKAMĄ) ASMENS SVEIKATOS PRIEŽIŪRĄ, SUTEIKTŲ ASMENS SVEIKATOS PRIEŽIŪROS PASLAUGŲ DĖL COVID-19 LIGOS (KORONAVIRUSO INFEKCIJOS) APMOKĖJIMO

Vadovaudamasis Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo, patvirtinto Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“, 3 punktu, atsižvelgdamas į Lietuvos Respublikos Vyriausybės 2020 m. birželio 22 d. pasitarimo protokolo Nr. 30 9 klausimo ir Lietuvos Respublikos Vyriausybės 2020 m. liepos 8 d. pasitarimo protokolo Nr. 32 8 klausimo nutarimus bei siekdamas suvaldyti COVID-19 ligos (koronaviruso infekcijos) plitimą, nusprendžiu: 
1. Įpareigoti Valstybinę ligonių kasą prie Sveikatos apsaugos ministerijos ir teritorines ligonių kasas ekstremaliosios situacijos visoje šalyje dėl COVID-19 ligos (koronaviruso infekcijos) plitimo grėsmės (toliau – ekstremalioji situacija) laikotarpiu:
1.1. Privalomojo sveikatos draudimo fondo biudžeto lėšomis apmokėti asmens sveikatos priežiūros įstaigų išlaidas už pacientams, kurie neturi teisės į valstybės laiduojamą (nemokamą) asmens sveikatos priežiūrą ir kuriems įtariama ir (arba) diagnozuota COVID-19 liga (koronaviruso infekcija) (toliau – pacientai, neturintys teisės į nemokamą gydymą), suteiktas asmens sveikatos priežiūros paslaugas (ištyrimas ir gydymas);
1.2. šio sprendimo 1.1 papunktyje nurodytas išlaidas apmokėti pagal asmens sveikatos priežiūros įstaigų pateiktas sąskaitas už faktiškai suteiktas šias paslaugas.
2. Įpareigoti asmens sveikatos priežiūros įstaigas ekstremaliosios situacijos laikotarpiu:
2.1. teikti pacientams, neturintiems teisės į nemokamą gydymą, asmens sveikatos priežiūros paslaugas, nurodytas šio sprendimo 1 punkte; 
2.2. teisės aktų nustatyta tvarka teritorinei ligonių kasai, kurios veiklos zonoje yra šio sprendimo 1.1 papunktyje nurodytų paslaugų teikimo vieta, iki einamojo mėnesio 10 dienos pateikti atskirą sąskaitą už praėjusį mėnesį suteiktas asmens sveikatos priežiūros paslaugas, nurodytas šio sprendimo 1.1 papunktyje;
2.3. teisės aktų nustatyta tvarka įvesti duomenis apie praėjusį mėnesį suteiktas asmens sveikatos priežiūros paslaugas, nurodytas šio sprendimo 1.1 papunktyje, į Privalomojo sveikatos draudimo informacinę sistemą „Sveidra“.
3. Įpareigoti Valstybinę ligonių kasą prie Sveikatos apsaugos ministerijos parengti Lietuvos Respublikos Vyriausybės nutarimo dėl lėšų skyrimo iš Lietuvos valstybės rezervo (toliau – nutarimas) projektą (kartu su lydraščiu) ir ne vėliau kaip per vieną mėnesį nuo ekstremaliosios situacijos atšaukimo dienos pateikti Lietuvos Respublikos sveikatos apsaugos ministerijai. Nutarime nurodyti Lietuvos valstybės rezervo lėšų poreikį asmens sveikatos priežiūros paslaugų, nurodytų šio sprendimo 1.1 papunktyje, faktinėms išlaidoms (apmokėtoms Privalomojo sveikatos draudimo fondo biudžeto lėšomis) ekstremaliosios situacijos laikotarpiu padengti.“



Sveikatos apsaugos ministras – valstybės lygio
ekstremaliosios situacijos valstybės operacijų vadovas 	Aurelijus Veryga
