Besluit van de Minister van Volksgezondheid, Welzijn en Sport van 19 februari 2021, kenmerk 1830950-218690-PDC19, tot goedkeuring van protocollen als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, van CHC Helicopters Netherlands b.v.
De Minister van Volksgezondheid, Welzijn en Sport,

Gelet op artikel 6.7c, vierde lid, onderdeel j, 2°, van de Tijdelijke regeling maatregelen covid-19;

Gelet op het verzoek van CHC Helicopters Netherlands b.v., d.d. 17 februari 2021 tot goedkeuring van het COVID-19 alternatief testprotocol voor luchtvaartbemanning van CHC Helicopters Netherlands b.v.

Besluit:

Artikel 1
Het bij brief van 17 februari door CHC Helicopters Netherlands b.v. (hierna genoemd CHC Helicopters) voorgelegde protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, zoals opgenomen in de bijlage bij dit besluit, wordt goedgekeurd.

Artikel 2
Dit besluit treedt in werking door toezending aan de aanvrager, d.d. 22 februari 2021.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Belanghebbenden kunnen bezwaar maken binnen zes weken na toezending aan de aanvrager. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op.

TOELICHTING
Artikel 6.7c, vierde lid, onderdeel j, 2°, van de Tijdelijke regeling maatregelen covid-19 (Trm) maakt het mogelijk voor de aanbieder van vervoer per luchtvaartuig als alternatief voor de testverplichtingen conform artikel 6.7c, tweede lid, van de Trm, ervoor zorg te dragen dat de bemanning van een luchtvaartuig zich houdt aan een door de Minister van VWS goedgekeurde protocol.

Dit besluit betreft de goedkeuring van het door CHC Helicopters ingediende protocol. Het door CHC Helicopters ingediende protocol biedt, het 97e OMT-advies deel 1 in afweging nemend, naar oordeel van de Minister van Volksgezondheid, Welzijn en Sport een beschermingsniveau dat ten minste gelijkwaardig is aan het beschermingsniveau dat wordt bereikt met toepassing van het eerste lid van artikel 6.7c van de Tijdelijke regeling maatregelen covid-19, als bedoeld in artikel 1 van de op 25 januari gepubliceerde Regeling met kenmerknummer 1812480-217085-WJZ.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

BIJLAGE: CREW TEST PROTOCOL CHC HELICOPTERS NETHERLANDS B.V.
16 februari 2021

Referte: 2021-004-TJ

Betreft: Crew test protocol CHC Helicopters Netherlands b.v.

Geachte heer/mevrouw,

Sinds zaterdag 23 januari geldt een testverplichting voor de bemanning van luchtvaartmaatschappijen vliegend vanuit een hoog risicogebied naar Nederland. In de tijdelijke regeling maatregelen COVID-19 worden zij verplicht tot het hebben van een negatief antigeentestresultaat van maximaal 4 uur oud voor instappen op de vlucht naar Nederland.

De crew (piloten en hoist operators) van CHC Helicopters Netherlands b.v., hierna te noemen CHC HN, zijn werkzaam ten behoeve van de offshore energiesector (Olie en Gas & Renewable Energy industrie). Om als piloot te mogen blijven vliegen moet elk halfjaar worden voldaan aan de wettelijke verplichting van een Operator Proficiency Check en Licence Proficiency Check in de simulator. In ons geval geldt dat voor onze vloot, de Leonardo AW139 helikopter, alleen internationale simulator opties beschikbaar zijn, namelijk Italië (primair), USA (secundair), Maleisië en Finland, hierna genoemd buitenstation.

Door de invoering van een testverplichting voor de bemanning van luchtvaartmaatschappijen vliegend vanuit een hoog risicogebied naar Nederland, hebben we het reizen naar de simulator in de hiervoor genoemde landen, sinds 23 januari 2021 tijdelijk opgeschort. De Nederlandse overheid is bereid om voor de bemanning van luchtvaartmaatschappijen ontheffing te verlenen van de testverplichting voor vertrek naar Nederland, onder voorwaarde van strikte naleving van protocollen die voldoen aan de voorwaarden van het OMT (zie ook Kamerbrief over mogelijkheid tot ontheffing van testverplichting voor luchtvaartbemanning, met kenmerk: 1818273- 217501-PDC19).

Vanaf 28 februari 2021 en verder zullen onze piloten geleidelijk aan verlopen op hun Licence Proficiency Check en Operator Proficiency Check en moeten deze worden vernieuwd in de simulator. Kort gesteld is het voor crew van CHC HN noodzakelijk om naar het buitenstation te kunnen reizen vanaf eind februari 2021.

CHC HN verzoekt hierbij dan ook goedkeuring voor onderstaand protocol, als alternatief voor de vereiste maatregelen zoals beschreven in Notice to Airmen (NOTAM) A0186/21, aangaande het testen van vliegend personeel van CHC HN.

Maatregelen en Restricties Vliegend Personeel
Sinds de uitbraak van COVID-19 heeft CHC HN diverse maatregelen genomen om het risico van besmetting te minimaliseren binnen haar bedrijf. Deze worden op geregelde basis geëvalueerd en waar nodig bijgesteld en zijn volledig in lijn met alle adviezen en bepalingen vanuit de Rijksoverheid en het RIVM. Het personeel van CHC HN wordt te allen tijde geadviseerd zich altijd te conformeren aan de geldende regels en maatregelen vanuit de overheid. De crew van CHC HN komt niet op het werk of vertrekt niet voor het werk wanneer hij of zij COVID-19 gerelateerde klachten hebben. In geval dat er klachten zijn wordt het personeel niet ingedeeld en blijft thuis tot deze getest zijn en 24 uur klachtenvrij zijn. Wanneer personeel in contact is geweest met een positief geteste COVID-19 patiënt worden zij niet ingedeeld op het werk en laten zij zich na 5 dagen testen, wanneer negatief getest en klachtenvrij dan mag personeel weer naar het werk komen, maar dient nauw contact zoveel mogelijk te vermijden en bescherming te dragen. In aanvulling hierop geldt voor crew dat hun werkzaamheden zo worden ingericht dat zij niet in contact komen met passagiers. Dit geldt zowel voor, tijdens als na de vlucht, doordat de crew te allen tijde fysiek is afgezonderd van de passagiers. Voor het werken bij CHC zijn onderstaande maatregelen te allen tijde van kracht:

•Crew werkzaam bij CHC HN wordt voor werkzaamheden ingedeeld in vaste groepen om het onderling besmetting risico te minimaliseren.

•Werkzaamheden worden zoveel mogelijk thuis uitgevoerd.

•Ontsmetting (hygiëne) wordt door het gehele bedrijf ondersteund en gepromoot.

•Er geldt een mondkapjes plicht binnen alle gebouwen/ruimtes van CHC HN.

•Contact met derden wordt zoveel mogelijk vermeden (1,5 meter afstand).

•De cockpit is van de passagiers cabine gescheiden middels een Virus screen.

•Crew komt niet in contact met passagiers. Dit geldt zowel voor, tijdens als na de vlucht, doordat de crew te allen tijde fysiek is afgezonderd van de passagiers.

Voor het reizen naar de simulator in het buitenstation geldt sinds het begin van de COVID-19 crisis reeds dat de crew van CHC HN zich alleen in de zogenaamde ‘crew bubble’ begeven tijdens het reizen naar zogenaamde hoog risicolanden. Daarbij gaat het om de volgende maatregelen:

•Alleen met eigen crew ophouden.

•In het hotel verblijven tenzij van en naar de simulator verplaatsend.

•Contact met derden wordt zoveel mogelijk vermeden (1,5 meter afstand).

•Buiten de eigen hotelkamer wordt te allen tijde een mondkapje gedragen, ook in de simulator.

•Alle lokaal geldende preventieve maatregelen worden opgevolgd.

Voorgesteld Protocol
Voor de crew van CHC HN geldt:

A.Voorafgaand aan de reis, uiterlijk 48 uur voor aankomst in het buitenstation, zal CHC HN de crew een PCR test laten ondergaan. Daarnaast zal er een antigeensneltest worden afgenomen op de dag van vertrek naar het buitenstation. Mocht de PCR (of LAMP test) binnen 12 uur voor vertrek afgenomen kunnen worden dan zal conform het OMT-advies de noodzaak van een antigeensneltest de dag van vertrek vervallen. In geval van een positieve testuitslag mag het betreffende personeelslid niet vliegen en wordt geadviseerd in thuisquarantaine te gaan. Dit betekent in alle redelijkheid dat de crew tijdens de heenreis, het verblijf in het buitenstation, en op de terugreis welke binnen 72 uur na vertrek vanuit Nederland aanvangt, geen besmettingsgevaar voor elkaar of, na terugkomst, voor anderen oplevert.

B.Indien het verblijf in het buitenstation langer is dan 72 uur (vertrek vanuit Nederland en aanvang terugvlucht naar Nederland) zal het bemanningslid in het buitenstation een antigeentest laten verrichten op de dag van vertrek indien beschikbaar. Indien dit niet mogelijk is in het buitenstation zal er een antigeentest plaatsvinden bij terugkeer in Nederland.

C.Voor het verblijf in het buitenstation dient de bemanning zich te houden aan de maatregelen en restricties zoals hierboven beschreven in de paragraaf ‘Maatregelen en Restricties Vliegend Personeel.’ Dus de crew reist als groep en blijft bij elkaar. Zij verplaatsen zich in een huurauto van en naar het vliegveld Milaan Malpensa. Bovendien zullen ze verblijven in een hotel in de buurt van de simulator, waarbij zoveel mogelijk in de eigen hotelkamer wordt verbleven.

D.Indien iemand van de crew COVID-19-geassocieerde klachten ontwikkelt en er is geen antigeentest beschikbaar, bijvoorbeeld omdat er geen tijd resteert om de test te doen voor vertrek van de terugvlucht of omdat er geen testmogelijkheid bestaat op locatie, dan vliegt men terug met een mondneusmasker en afgezonderd in de vlucht en dienen andere adviezen ter voorkoming van transmissie (persoonlijke hygiëne, afstand houden etc.) maximaal aangehouden te worden. Bij aankomst in Nederland dient deze persoon zich zo snel mogelijk te isoleren en zich te laten testen.

Intern CHC HN wordt dit protocol middels ons Safety Management Systeem (SMS) gemonitord en periodiek geëvalueerd op effectiviteit en zal het zo nodig worden bijgestuurd.

Mocht u nog vragen en/of opmerkingen hebben dan verneem ik deze graag.

Hoogachtend,

T. Janssen
Nominated Person Crew Training

