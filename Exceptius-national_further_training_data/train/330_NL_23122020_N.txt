Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is dat
toegelaten instellingen de huurprijzen van woningen die verhuurd zijn aan
huurders met een lager inkomen verlagen en in verband daarmee het
tarief van de verhuurderheffing te verlagen;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
ARTIKEL I
In artikel 1.7 van de Wet maatregelen woningmarkt 2014 II wordt
«0,562» vervangen door «0,526».
ARTIKEL II
Na artikel 54 van de Woningwet worden twee artikelen ingevoegd,
luidende:
Artikel 54a
1. In afwijking van artikel 246 van Boek 7 van het Burgerlijk Wetboek
doet de toegelaten instelling voor 1 april 2021 aan de huurder van een
zelfstandige woning als bedoeld in artikel 234 van dat boek met een
inkomen dat blijkens de inkomenscategorieverklaring, bedoeld in het
derde lid, niet hoger is dan het op grond van artikel 14, eerste en tweede
lid, van de Wet op de huurtoeslag toepasselijke bedrag, een voorstel tot
verlaging van de huurprijs tot ten hoogste het toepasselijke bedrag,
genoemd in artikel 20, tweede lid, van de Wet op de huurtoeslag, tenzij op
de woning een huurovereenkomst als bedoeld in artikel 247 van Boek 7
van het Burgerlijk Wetboek van toepassing is. Artikel 252, derde lid, van
Boek 7 van het Burgerlijk Wetboek is niet van toepassing. 
2. De toegelaten instelling verzoekt de inspecteur, bedoeld in
artikel 252a, tweede lid, onderdeel e, van Boek 7 van het Burgerlijk
Wetboek, om een inkomenscategorieverklaring ten aanzien van de
huurders van haar woningen als bedoeld in het eerste lid met een
geldende huurprijs die hoger is dan het in artikel 20, tweede lid,
onderdeel a, van de Wet op de huurtoeslag genoemde bedrag.
3. De inspecteur, bedoeld in artikel 252a, tweede lid, onderdeel e, van
Boek 7 van het Burgerlijk Wetboek, verstrekt desgevraagd aan de
toegelaten instelling een inkomenscategorieverklaring ten aanzien van de
huurders, bedoeld in het tweede lid. In de verklaring wordt vermeld of op
de door de toegelaten instelling aangeduide plaats van de woonruimte op
basis van gegevens uit de basisregistratie inkomen, bedoeld in
hoofdstuk IVA van de Algemene wet inzake rijksbelastingen, het inkomen
over 2019 lager is dan of gelijk is aan het op grond van artikel 14, eerste
en tweede lid, van de Wet op de huurtoeslag toepasselijke bedrag, dan
wel hoger is dan dat bedrag en het aantal personen waaruit het
huishouden volgens de registratie bestaat. Indien geen inkomensgegeven
in de basisregistratie inkomen beschikbaar is, vermeldt de verklaring dat
dat het geval is. Het bepaalde in de ministeriële regeling, bedoeld in
artikel 252a, vierde lid, zevende zin, van Boek 7 van het Burgerlijk
Wetboek, is van overeenkomstige toepassing.
4. In afwijking van het eerste lid doet de toegelaten instelling een
voorstel als bedoeld in dat lid indien de huurder daarom voor
31 december 2021 verzoekt en aantoont dat het bruto-inkomen van de
bewoners, bedoeld in artikel 54c, in de zes maanden voorafgaand aan dat
verzoek lager is dan of gelijk is aan de helft van het op grond van
artikel 14, eerste en tweede lid, van de Wet op de huurtoeslag toepasselijke bedrag. De huurder voegt bij het verzoek, bedoeld in de eerste zin,
een door hem opgestelde en ondertekende verklaring over de samenstelling van zijn huishouden op de datum van het verzoek. De toegelaten
instelling doet het voorstel, bedoeld in het eerste lid, binnen drie weken
na ontvangst van de in de eerste en tweede zin bedoelde gegevens.
5. De ingangsdatum van de verlaging is in afwijking van artikel 252,
eerste lid, van Boek 7 van het Burgerlijk Wetboek niet later dan de eerste
dag van de tweede maand na de dagtekening van het voorstel. In het
kalenderjaar dat de huurprijs is verlaagd overeenkomstig het eerste lid
wordt in afwijking van artikel 248 van Boek 7 van het Burgerlijk Wetboek
de huur na die verlaging niet meer verhoogd.
6. Indien de toegelaten instelling geen voorstel als bedoeld in het eerste
lid doet of de huurder niet instemt met het voorstel van de toegelaten
instelling kan de huurder de huurcommissie verzoeken daar uitspraak
over te doen. Het verzoek wordt indien de toegelaten instelling geen
voorstel doet, gedaan binnen zes weken na 1 april 2021 respectievelijk na
het tijdstip, bedoeld in het vierde lid, derde zin, dan wel indien de huurder
niet instemt met het voorstel binnen zes weken na het tijdstip waarop de
verlaging blijkens het voorstel had moeten ingaan. De huurder voegt bij
het verzoek gegevens over zijn inkomen in 2019 respectievelijk over het
bruto-inkomen, bedoeld in het vierde lid, eerste zin, en de in het vierde lid,
tweede zin, bedoelde verklaring indien de toegelaten instelling geen
voorstel heeft gedaan dan wel de in het vierde lid, tweede zin, bedoelde
verklaring indien de huurder niet instemt met het voorstel.
7. Bij de berekening, bedoeld in artikel 54, eerste lid, wordt geen
rekening gehouden met de woningen waarvan de huurprijs in het
betrokken jaar is verlaagd op grond van het eerste lid.
8. De toegelaten instelling informeert de huurder in 2021 niet later dan
tegelijk met het jaarlijkse voorstel tot verhoging van de huurprijs over de
mogelijkheden op grond van dit artikel.
9. De toegelaten instelling verstrekt de Belastingdienst/Toeslagen
binnen drie weken na de datum waarop de huurverlaging is ingegaan de
gewijzigde huurprijs en duidt daarbij de woonruimte aan op de wijze als voorgeschreven in de ministeriële regeling, bedoeld in artikel 252a, vierde
lid, zevende zin, van Boek 7 van het Burgerlijk Wetboek.
Artikel 54b
Voor de toepassing van artikel 54a, eerste, tweede, derde en zesde lid,
wordt onder inkomen verstaan: de gezamenlijke inkomensgegevens,
bedoeld in artikel 21, onderdeel e, van de Algemene wet inzake rijksbelastingen van degenen die op het adres van de woning staan ingeschreven,
met uitzondering van kinderen in de zin van artikel 4 van de Algemene
wet inkomensafhankelijke regelingen jonger dan 27 jaar, met dien
verstande dat in het eerste lid van dat artikel voor «de belanghebbende»
telkens wordt gelezen «een bewoner».
ARTIKEL III
De Uitvoeringswet huurprijzen woonruimte wordt als volgt gewijzigd:
A
Aan artikel 4, tweede lid, wordt, onder vervanging van de punt aan het
slot van onderdeel i door een puntkomma, een onderdeel toegevoegd,
luidende:
j. ingevolge artikel 54a, zesde lid, van de Woningwet over het voorstel
tot huurverlaging als bedoeld in het eerste lid van dat artikel of het
ontbreken daarvan.
B
Na artikel 14 wordt een artikel ingevoegd, luidende:
Artikel 14a
In geval van een verzoek als bedoeld in artikel 54a, zesde lid, van de
Woningwet spreekt de huurcommissie uit tot welke huurprijs toepassing
van artikel 54a, eerste lid, van de Woningwet leidt en dat de verlaagde
huurprijs ingaat op het tijdstip dat de verlaging blijkens het voorstel,
bedoeld in artikel 54a, eerste lid, van de Woningwet had moeten ingaan of
bij het ontbreken van een dergelijk voorstel op de eerste dag van de
tweede kalendermaand na de datum van indiening van het verzoek.
ARTIKEL IIIA
Indien het bij koninklijke boodschap van 3 juli 2020 ingediende voorstel
van wet tot wijziging van Boek 7 van het Burgerlijk Wetboek, de Uitvoeringswet huurprijzen woonruimte en de Woningwet (tijdelijke huurkorting)
(Kamerstukken 35 516) na tot wet te zijn verheven:
a. eerder in werking is getreden of treedt dan deze wet, wordt aan
artikel II, het voorgestelde artikel 54a, vijfde lid, een zin toegevoegd,
luidende:
Artikel 252c van Boek 7 van het Burgerlijk Wetboek is niet van
toepassing.
b. later in werking treedt dan deze wet wordt op het tijdstip van
inwerkingtreding van die wet aan artikel 54a, vijfde lid, van de Woningwet
een zin toegevoegd, luidende: 
Artikel 252c van Boek 7 van het Burgerlijk Wetboek is niet van
toepassing.
ARTIKEL IIIB
Indien artikel I, onderdeel A, onder 2, van het bij koninklijke boodschap
van 3 juli 2020 ingediende voorstel van wet tot wijziging van Boek 7 van
het Burgerlijk Wetboek, van de Uitvoeringswet huurprijzen woonruimte en
van de Woningwet (wijziging huurverhogingsmogelijkheden en inkomensgrenzen Woningwet) na tot wet te zijn verheven:
a. eerder in werking is getreden of treedt dan deze wet wordt in artikel
II, het voorgestelde artikel 54a, tweede lid, vierde zin, negende lid, «vierde
lid, zevende zin» vervangen door «vierde lid, vierde zin».
b. later in werking treedt dan deze wet wordt op het tijdstip van
inwerkingtreding van dat onderdeel in artikel 54a, tweede lid, vierde zin,
negende lid, van de Woningwet «vierde lid, zevende zin» vervangen door
«vierde lid, vierde zin».
ARTIKEL IV
Deze wet treedt in werking met ingang van 1 januari 2021.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 2 december 2020
Willem-Alexander
De Minister van Binnenlandse Zaken en Koninkrijksrelaties,
K.H. Ollongren
De Staatssecretaris van Financiën,
J.A. Vijlbrief
Uitgegeven de drieëntwintigste december 2020
De Minister van Justitie en Veiligheid,
F.B.J. Grapperhaus