Geachte voorzitter,

Gehoord hebbende het advies van het Outbreak Management Team en het Bestuurlijk Afstemmingsoverleg van 30 maart 2020 en na overleg in de Ministeriële Commissie Crisisbeheersing van 31 maart 2020, geef ik u op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht.

De door mij eerder verstrekte opdrachten1 worden met ingang van 7 april verlengd tot en met 28 april 2020. Uiterlijk 28 april 2020 zal een heroverweging van de maatregelen plaatsvinden. De opdracht inzake het verbod voor evenementen blijft, voor alle duidelijkheid, gelden tot 1 juni 2020.

Daarnaast dient uw bevoegdheden op het terrein van de openbare orde en veiligheid als bedoeld in artikel 39 van de Wet veiligheidsregio's, waaronder, indien nodig, het opnemen van voorschriften in een noodverordening als bedoeld in artikel 176 van de Gemeentewet, in te zetten zodat wordt overgegaan tot het sluiten van sanitaire voorzieningen in de vorm van gemeenschappelijke toilet-, was- en douchevoorzieningen zowel op of bij recreatieparken, vakantieparken, kampeerterreinen en kleinschalige kampeerveldjes als bij parken, natuurgebieden en stranden om reisbewegingen te ontmoedigen en daarmee de verspreiding van het coronavirus te beperken.

Verder wordt, in aanvulling op de extra uitzondering in de eerdere aanwijzing COVID-19 van 23 maart 2020, een extra uitzondering gemaakt op de sluiting van verblijven voor kinderopvang en gastouderopvang2 voor de noodopvang van kinderen van 0-4 jaar voor wie vanwege bijzondere problematiek of moeilijke thuissituatie maatwerk nodig is. Op basis van een lokaal vastgestelde procedure tussen gemeenten en betrokken organisaties voor kinderopvang of gastouderopvang met betrokkenheid van o.a. Veilig Thuis, de Raad voor de Kinderbescherming, gecertificeerde instellingen en zorgpartners, wordt bepaald voor wie dit maatwerk nodig is.

Als u problemen ervaart bij de uitvoering, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

Hoogachtend,
mede namens de minister van Justitie en Veiligheid,

de minister van Volksgezondheid,
Welzijn en Sport,

Hugo de Jonge