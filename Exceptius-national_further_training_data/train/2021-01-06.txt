BEK nr 5 af 06/01/2021
Bekendtgørelse om maksimal tilladt belægning i fjernbusser som led i håndtering af Coronavirussygdom 2019 (COVID-19)

I medfør af § 12 a i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes efter forhandling med transportministeren:

§ 1. I en bus, der anvendes til fjernbuskørsel, må der, uanset tilladelser udstedt efter § 22 i lov om trafikselskaber, på intet tidspunkt medtages mere end halvt så mange passagerer, som bussen har siddepladser til.

§ 2. Ved tilladelsesindehaverens overtrædelse af § 1 tilbagekaldes tilladelsen udstedt efter § 22 i lov om trafikselskaber, medmindre særlige forhold taler imod.

Stk. 2. Tilbagekaldelse af en tilladelse sker indtil den 18. januar 2021.

Stk. 3. § 24, stk. 3, i lov om trafikselskaber finder anvendelse ved tilbagekaldelser efter stk. 1. § 24, stk. 1, 2 og 4, i lov om trafikselskaber finder ikke anvendelse ved tilbagekaldelser efter stk. 1.

§ 3. Bekendtgørelsen træder i kraft den 7. januar 2021.

Stk. 2. Bekendtgørelsen ophæves den 18. januar 2021.

Sundheds- og Ældreministeriet, den 6. januar 2021

Magnus Heunicke