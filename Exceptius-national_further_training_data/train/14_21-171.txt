



Lietuvos Respublikos Vyriausybė

nutarimas
DĖL LIETUVOS REPUBLIKOS VYRIAUSYBĖS 2021 M. SAUSIO 15 D.  NUTARIMO NR. 24 „DĖL PRIEMONĖS „SUBSIDIJOS NUO COVID-19 NUKENTĖJUSIOMS įmonėms“ lėšų skyrimo IR administravimo TVARKOS APRAŠO patvirtinimo“ PAKEITIMO

2021 m. vasario 24 d. Nr. 114
Vilnius

Lietuvos Respublikos Vyriausybė nutaria:
1. Pakeisti Lietuvos Respublikos Vyriausybės 2021 m. sausio 15 d. nutarimą Nr. 24 „Dėl Priemonės „Subsidijos nuo COVID-19 nukentėjusioms įmonėms“ lėšų skyrimo ir administravimo tvarkos aprašo patvirtinimo“ ir 2.2 papunktį išdėstyti taip:
„2.2. su Valstybine mokesčių inspekcija prie Lietuvos Respublikos finansų ministerijos ir viešąja įstaiga Lietuvos verslo paramos agentūra suderintas nuo COVID-19 nukentėjusios nesavarankiškos įmonės subsidijos paraiškos formą ir jos pildymo taisykles.“
2. Pakeisti nurodytu nutarimu patvirtintą Priemonės „Subsidijos nuo COVID-19 nukentėjusioms įmonėms“ lėšų skyrimo ir administravimo tvarkos aprašą: 
2.1. Pakeisti 3.1 papunktį ir jį išdėstyti taip:
„3.1. 2020 m. kovo 20 d. Europos Komisijos komunikato „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“ su paskutiniais pakeitimais, padarytais 2021 m. sausio 28 d. Europos Komisijos komunikatu (toliau – Komunikatas), 3.1 skirsnį ir bendrąsias nuostatas;“.
2.2. Pakeisti 4.1 papunktį ir jį išdėstyti taip:
„4.1. Įmonė – ekonominę veiklą vykdantis juridinis asmuo (išskyrus valstybės ir savivaldybių įmones ir įmones, kuriose 25 procentus (kultūros sektoriaus įmonių atveju – 50 procentų) ir daugiau įmonės akcijų, pajų ar kitokių dalyvavimą įmonės kapitale žyminčių kapitalo dalių arba 25 procentus (kultūros sektoriaus įmonių atveju – 50 procentų) ir daugiau įmonės dalyvių balsų tiesiogiai ar netiesiogiai (pagal balsavimo sutartį, balsavimo teisės perleidimo sutartį, įgaliojimą ar kitu pagrindu) atskirai arba kartu turi valstybė ir (ar) savivaldybė), kurio metinės pajamos 2019 m. neviršijo 50 000 000 Eur (penkiasdešimt milijonų eurų) arba turto balansinė vertė 2019 m. gruodžio 31 d. neviršijo 43 000 000 Eur (keturiasdešimt trijų milijonų eurų). Vertinant metinių pajamų ir turto balansinės vertės ribas, įtraukiami atitinkami su juridiniu asmeniu susijusių ir Lietuvoje veikiančių įmonių duomenys. Tuo atveju, jeigu juridinis asmuo vykdo ekonominę veiklą ir ekonominės veiklos apibrėžties, pateiktos Lietuvos Respublikos smulkiojo ir vidutinio verslo plėtros įstatyme, neatitinkančią veiklą (toliau – neekonominė veikla), jis yra laikomas įmone ta dalimi, kuria vykdo ekonominę veiklą.“  
2.3. Pakeisti 4.4 papunktį ir jį išdėstyti taip:
„4.4. Viena įmonė suprantama kaip susijusios įmonės, apibrėžtos Reglamento (ES)  Nr. 651/2014 I priedo 1 straipsnyje ir 3 straipsnio 3 dalyje.“
2.4. Pakeisti 5 punktą ir jį išdėstyti taip:
„5. Kitos Apraše vartojamos sąvokos suprantamos taip, kaip jos apibrėžtos Aprašo 3 punkte nurodytuose Europos Sąjungos teisės aktuose, Smulkiojo ir vidutinio verslo plėtros įstatyme ir Lietuvos Respublikos ekonominių ir kitų tarptautinių sankcijų įgyvendinimo įstatyme.“
2.5. Pakeisti 14.1 papunktį ir jį išdėstyti taip:
„14.1. Įmonės, kurių ūkinės veiklos vidutinė vieno mėnesio apyvarta Lietuvos Respublikos Vyriausybės 2020 m. lapkričio 4 d. nutarimo Nr. 1226 „Dėl karantino Lietuvos Respublikos teritorijoje paskelbimo“ (toliau – Nutarimas Nr. 1226) 6.1 papunktyje nustatytu laikotarpiu sumažėjo ne mažiau kaip 30 procentų. Ši sąlyga nustatoma, remiantis VMI pateiktose mėnesinėse pridėtinės vertės mokesčio (toliau – PVM) deklaracijose (formose FR0600), patvirtintose Valstybinės mokesčių inspekcijos prie Lietuvos Respublikos finansų ministerijos viršininko įsakymu (toliau – mėnesinė PVM deklaracija (forma FR0600), deklaruotais duomenimis (informacija), o teikiantiems kitokias nei mėnesines PVM deklaracijas (formas FR0600) – remiantis duomenimis (informacija), kurie būtų nurodomi mėnesinėse PVM deklaracijose (formose FR0600), jeigu jos būtų teikiamos, arba neprivalantiems teikti PVM deklaracijų – remiantis bendromis Lietuvos Respublikos pelno mokesčio įstatymo nuostatomis ir pareiškėjo teikiamoje subsidijų paraiškoje deklaruotais (patvirtintais) duomenimis (informacija). Jeigu nustatoma, kad apyvarta šiame papunktyje nustatytu laikotarpiu krito ne dėl su COVID-19 susijusių priežasčių, laikoma, kad pareiškėjas neatitinka šios sąlygos ir jam subsidija negali būti skiriama.“
2.6. Pakeisti 17.2 papunktį ir jį išdėstyti taip:
„17.2. pareiškėjas iki 2020 m. sausio 31 d. yra sumokėjęs ir (arba) įskaitęs bent dalį už 2019 metų mokestinį laikotarpį deklaruotos mėnesinėje pajamų mokesčio deklaracijoje (formoje GPM313), patvirtintoje Valstybinės mokesčių inspekcijos prie Lietuvos Respublikos finansų ministerijos viršininko įsakymu, mokėtinos gyventojų pajamų mokesčio (toliau – GPM) sumos į valstybės ir savivaldybės biudžetus (netaikoma pareiškėjams, nurodytiems Aprašo 14.2 papunktyje);“.
2.7. Pakeisti 17.6 papunktį ir jį išdėstyti taip:
„17.6. pareiškėjas teisės aktų nustatyta tvarka yra pateikęs Juridinių asmenų registrui metinių finansinių ataskaitų už 2019 metus rinkinį. Jeigu pareiškėjas yra susijęs su kitomis Lietuvoje veikiančiomis įmonėmis, jos teisės aktų nustatyta tvarka taip pat turi būti pateikusios Juridinių asmenų registrui metinių finansinių ataskaitų už 2019 metus rinkinį. Tais atvejais, kai pareiškėjo ar su juo susijusios įmonės finansiniai metai neatitinka kalendorinių metų, Juridinių asmenų registrui turi būti pateiktas paskutinių pasibaigusių finansinių metų ataskaitų rinkinys. Reikalavimas netaikomas pareiškėjams, kurių metinių finansinių ataskaitų elektroninio rinkinio forma nėra patvirtinta valstybės įmonės Registrų centro; šie pareiškėjai metinių finansinių ataskaitų už 2019 metus rinkinį pateikia kartu su subsidijų paraiška;“.
2.8. Papildyti 17.7 papunkčiu:
„17.7. pareiškėjas turi privalomu tarptautiniu banko sąskaitos numerio formatu (IBAN) įrašomą, pareiškėjo vardu finansų įstaigoje atidarytą sąskaitą (toliau – sąskaita) ir ji yra nurodyta subsidijų paraiškoje.“
2.9. Pakeisti 18 punktą ir jį išdėstyti taip:
„18. Pagal Aprašą subsidija nėra teikiama pareiškėjui, kuris 2019 m. gruodžio 31 d. jau buvo laikomas sunkumų patiriančia įmone, išskyrus tuos atvejus, jei įmonė yra labai maža ir maža, kaip apibrėžta Reglamento (ES) Nr. 651/2014 I priedo 2 straipsnyje, ir jai nėra taikoma kolektyvinė nemokumo procedūra ir nėra suteikta sanavimo ir restruktūrizavimo pagalba, kaip ji suprantama 2014 m. liepos 31 d. Komisijos komunikate „Gairės dėl valstybės pagalbos sunkumų patiriančioms ne finansų įmonėms sanuoti ir restruktūrizuoti“.“ 
2.10. Pakeisti 20 punktą ir jį išdėstyti taip

„20. Pagal Aprašą subsidija nėra skiriama pareiškėjui, kuris atitinka nors vieną šių sąlygų:
20.1. pareiškėjas nėra sugrąžinęs anksčiau gautos valstybės pagalbos, Europos Komisijos sprendimu pripažintos neteisėta ir nesuderinama su vidaus rinka;
20.2. pareiškėjui pritaikytos tarptautinės sankcijos ir (arba) jo ir (arba) su juo susijusių įmonių vykdomoje veikloje, veiksmuose, sandoriuose dalyvauja subjektai, kuriems pritaikytos tarptautinės sankcijos, kai šių įmonių veiklos, veiksmų ir (ar) sandorių vykdymas draudžiamas ar prieštarauja Lietuvos Respublikoje įgyvendinamoms tarptautinėms sankcijoms, vadovaujantis Ekonominių ir kitų tarptautinių sankcijų įgyvendinimo įstatymo 9 straipsniu, arba veikloje, veiksmuose, sandoriuose dalyvauja užsieniečiai, įtraukti į užsieniečių, kuriems draudžiama atvykti į Lietuvos Respubliką, viešąjį sąrašą, skelbiamą Migracijos departamento prie Lietuvos Respublikos vidaus reikalų ministerijos interneto svetainėje www.migracija.lt.“
2.11. Pakeisti 21.1 papunktį ir jį išdėstyti taip: 
„21.1. Aprašo 14.1 papunktyje nustatytas sąlygas atitinkantiems pareiškėjams:
21.1.1. kai pareiškėjo 2019 metais sumokėta ir (arba) įskaityta GPM suma (visa ar jos dalis), kuri padengė 2019 metų mokestinio laikotarpio GPM prievolę, siekia daugiau kaip 2 000 Eur, subsidijos suma sudaro 25 proc. nuo sumokėtos ir (arba) įskaitytos GPM sumos (visos ar jos dalies), kuri padengė 2019 metų mokestinio laikotarpio GPM prievolę; vertinami iki 2020 m. sausio 31 d. atlikti mokėjimai ir (arba) įskaitymai. Tuo atveju, jeigu pareiškėjas vykdo ekonominę ir neekonominę veiklą, subsidijos dydis apskaičiuojamas 25 proc. nuo sumokėtos ir (arba) įskaitytos GPM sumos (visos ar jos dalies), kuri padengė 2019 metų mokestinio laikotarpio GPM prievolę, dauginant iš pareiškėjo 2019 m. pardavimo pajamų ir visų pajamų santykio;
21.1.2. kai pareiškėjo 2019 metais sumokėta ir (arba) įskaityta GPM suma (visa ar jos dalis), kuri padengė 2019 metų mokestinio laikotarpio GPM prievolę, yra ne didesnė kaip 2 000 Eur (du tūkstančiai eurų), skiriama 500 Eur (penkių šimtų eurų) subsidija; vertinami iki 2020 m. sausio 31 d. atlikti mokėjimai ir (arba) įskaitymai.“
2.12. Pakeisti 30 punktą ir jį išdėstyti taip:
„30. Nesavarankiškos įmonės, siekdamos gauti subsidiją, turi užpildyti nuo COVID-19 nukentėjusios nesavarankiškos įmonės subsidijos paraiškos formą (toliau – nesavarankiškos įmonės paraiška), vadovaudamosi Lietuvos Respublikos ekonomikos ir inovacijų ministro įsakymu patvirtintomis nuo COVID-19 nukentėjusios nesavarankiškos įmonės subsidijos paraiškos formos pildymo taisyklėmis, ir pateikti ją per Elektroninio deklaravimo sistemą.“
2.13. Pakeisti 31 punktą ir jį išdėstyti taip:
„31. Subsidijų paraiškos pildomos lietuvių kalba. Jeigu pareiškėjas, pateikęs subsidijų paraišką, pastebėjo, kad nurodė neteisingą ir (ar) ne visą informaciją (duomenis) arba subsidijų paraiškoje nurodyta informacija (duomenys) pasikeitė, jis subsidijų paraišką patikslina – pateikia naują subsidijų paraišką. Subsidijų paraiškos gali būti tikslinamos iki kvietimų galiojimo pabaigos. Jeigu subsidijų paraiška tikslinama, subsidijų paraiškos pateikimo data yra laikoma paskutinės patikslintos subsidijų paraiškos pateikimo data.
Subsidijų paraiškoje pateikti asmens duomenys (asmens vardas, pavardė, asmens kodas, o jeigu pagal užsienio valstybės teisės aktus fiziniam asmeniui jis nesuteikiamas, – gimimo data) tvarkomi Aprašo 57 punkte nustatyta tvarka.“
2.14. Pakeisti 35 punktą ir jį išdėstyti taip:
„35. Taikydama subsidijų paraiškų pagrįstumo kontrolę, VMI turi teisę paprašyti pareiškėjo ne vėliau kaip per 5 darbo dienas pateikti papildomus duomenis (informaciją), kurie pagrindžia subsidijų paraiškoje pateiktus duomenis (informaciją) ir faktą, kad pareiškėjas nukentėjo nuo COVID-19 (išrašytas PVM sąskaitas faktūras, kreditorinius (debitorinius) atsiskaitymus, sutartis, užsakymus, duomenis (informaciją), dokumentus apie gautas pajamas, veiklos vykdymo vietų apribojimus, klientų srautų pasikeitimus, darbuotojų prastovas, atleidimus ir pan.). Gavusi šiuos duomenis (informaciją) ir juos pagrindžiančius dokumentus, VMI ne vėliau kaip per 5 darbo dienas įvertina, ar subsidijų paraišką pateikęs pareiškėjas atitinka Aprašo 14.1 papunktyje nustatytus reikalavimus, ir apskaičiuoja galimos skirti subsidijos dydį. Jeigu per nustatytą terminą pareiškėjas pagrindžiančių duomenų (informacijos) ir dokumentų nepateikia, VMI subsidijų paraiškos netenkina ir apie tai ne vėliau kaip per 5 darbo dienas nuo pagrindžiantiems duomenims (informacijai) pateikti nustatyto termino pabaigos informuoja pareiškėją per „Mano VMI“.“
2.15. Pakeisti 36 punktą ir jį išdėstyti taip:
„36. Jeigu VMI Aprašo 33 ir 35 punktuose nustatyta tvarka įvertina, kad pareiškėjai atitinka Aprašo 14.1 arba 14.2 papunkčiuose, 15, 16 ir 17 punktuose nustatytus reikalavimus, ji informaciją apie šiuos pareiškėjus ne vėliau kaip per 1 darbo dieną pateikia LVPA. 
Jeigu VMI Aprašo 33 ir 35 punktuose nustatyta tvarka įvertina, kad pareiškėjai neatitinka Aprašo 14.1 arba 14.2 papunkčiuose, 15, 16 ir 17 punktuose nustatytų reikalavimų, jų subsidijų paraiškos netenkinamos. VMI apie savo sprendimą netenkinti subsidijų paraiškos informuoja pareiškėją per „Mano VMI“ ne vėliau kaip per 5 darbo dienas nuo šiame punkte nustatytų reikalavimų įvertinimo dienos ir nurodo subsidijų paraiškos netenkinimo pagrindą.“
2.16. Pakeisti 37 punktą ir jį išdėstyti taip: 
„37. LVPA per 3 darbo dienas įvertina pareiškėjo atitiktį Komunikato ir valstybės pagalbos schemos reikalavimams, Aprašo 18, 19 ir 20 punktuose nustatytiems reikalavimams, nustato, ar skyrus subsidiją nebūtų viršyta didžiausia leistina valstybės pagalbos suma, nustatyta Aprašo 24 punkte, skaičiuojant valstybės pagalbą vienai įmonei, kaip ji apibrėžta Aprašo 4.4 papunktyje. 
LVPA pareiškėjo atitiktį šiame punkte nustatytiems reikalavimams įvertina per 10 darbo dienų, jei tokiam vertinimui būtina naudoti kitų informacinių sistemų (registrų) duomenis arba pareiškėjo papildomai pateiktus duomenis (informaciją). LVPA turi teisę paprašyti pareiškėjo ne vėliau kaip per 5 darbo dienas pateikti papildomus duomenis (informaciją), reikalingus pareiškėjo atitikčiai Komunikato ir valstybės pagalbos schemos reikalavimams, Aprašo 18, 19 ir 20 punktuose nustatytiems reikalavimams įvertinti. Jei dėl pareiškėjo atitikties Aprašo 20.2 papunktyje nustatytiems reikalavimams įvertinimo LVPA informacijos turi kreiptis į kitas institucijas, nurodytas Ekonominių ir kitų tarptautinių sankcijų įgyvendinimo įstatymo 12 straipsnyje, LVPA atitiktį šiam reikalavimui įvertina per 10 darbo dienų nuo prašomos informacijos gavimo dienos.“
2.17. Pakeisti 39 punktą ir jį išdėstyti taip:
„39. LVPA, įvertinusi pareiškėjų atitiktį Aprašo 37 punkte nustatytiems reikalavimams, nedelsdama, bet ne vėliau kaip per 1 darbo dieną pateikia VMI informaciją apie įvertintus pareiškėjus ir nurodo, kuriems pareiškėjams gali būti teikiama valstybės pagalba ir kokio dydžio valstybės pagalba gali būti skiriama kiekvienam iš pareiškėjų. Pareiškėjų, kuriems valstybės pagalba negali būti teikiama, subsidijų paraiškos netenkinamos. VMI apie savo sprendimą netenkinti subsidijų paraiškos informuoja pareiškėją per „Mano VMI“ ne vėliau kaip per 3 darbo dienas nuo informacijos apie pareiškėją gavimo iš LVPA dienos ir nurodo subsidijų paraiškos netenkinimo pagrindą.“
2.18. Pakeisti 40 punktą ir jį išdėstyti taip:
„40. Pareiškėjas, kurio subsidijų paraiška Aprašo 36 ir 39 punktuose nustatyta tvarka netenkinama, pasikeitus aplinkybėms, dėl kurių subsidijų paraiška buvo netenkinta, ją iki kvietimų galiojimo pabaigos gali teikti pakartotinai.“
2.19. Pakeisti 49 punktą ir jį išdėstyti taip:
„49. VMI ir LVPA iki 2021 m. gruodžio 1 d. atlieka atrankines pareiškėjų, kuriems skirtos subsidijos, patikras, siekdama įvertinti subsidijų paraiškoje pateiktos informacijos (duomenų), dokumentų tinkamumą, taip pat nustatyti, ar pareiškėjai nukentėjo nuo COVID-19 pagal valstybės registruose ir informacinėse sistemose esančius ar kitus subsidijų skyrimo ir panaudojimo teisėtumui nustatyti svarbius duomenis, įskaitant ir VMI ir (ar) LVPA prašymu pareiškėjų Aprašo 35 ir 37 punktų nustatyta tvarka pateiktus papildomus duomenis (informaciją), dokumentus. 
Jei naujos aplinkybės ar informacija (duomenys), galėjusi ar galinti turėti įtakos subsidijų paraiškos vertinimui, subsidijos skyrimui ir panaudojimo teisėtumui, paaiškėja po 2021 m. gruodžio 1 d., VMI ir LVPA pakartotinai patikrina subsidijų paraiškoje pateiktos informacijos (duomenų) ir dokumentų tinkamumą.“
2.20. Pakeisti 50 punktą ir jį išdėstyti taip:
„50.	VMI ir (ar) LVPA, nustačiusios, kad pareiškėjas pateikė neteisingą, neišsamią ar netikslią informaciją (duomenis) ir subsidijų paraiškos pateikimo momentu neatitiko Aprašo 14, 16–18 ir 20 punktuose nustatytų reikalavimų, arba nustačiusios, kad subsidija panaudota Aprašo 25 punkte draudžiamiems mokėjimams, arba gavusios informacijos iš pareiškėjo per „Mano VMI“ dėl skirtos subsidijos atsisakymo, nedelsdamos, bet ne vėliau kaip per 3 darbo dienas, apie tai raštu informuoja Ministeriją. Ekonomikos ir inovacijų ministras ne vėliau kaip per 14 darbo dienų nuo informacijos iš VMI ir (ar) LVPA gavimo dienos priima sprendimą dėl subsidijos grąžinimo, dalinio grąžinimo ar perskaičiavimo, apie kurį pareiškėjas informuojamas per „Mano VMI“ ne vėliau kaip per 3 darbo dienas.“
2.21. Pakeisti 51 punktą ir jį išdėstyti taip:
„51. Ekonomikos ir inovacijų ministro sprendime dėl subsidijos grąžinimo, dalinio grąžinimo ar perskaičiavimo pareiškėjui nustatomas 14 kalendorinių dienų terminas subsidijai ar jos daliai grąžinti.“
2.22. Pakeisti 55 punktą ir jį išdėstyti taip:
„55. Visi su subsidija susiję teisės aktai, dokumentai, informacija (duomenys) turi būti saugomi Lietuvos Respublikos teisės aktuose ir Komunikate nustatyta tvarka ir terminais. Dokumentai, kuriuose yra asmens duomenų, saugomi Lietuvos Respublikos dokumentų ir archyvų įstatymo nustatyta tvarka Lietuvos vyriausiojo archyvaro nustatytais terminais.“
2.23. Pakeisti 57 punktą ir jį išdėstyti taip:
„57. Pareiškėjų pateikti asmens duomenys tvarkomi, vadovaujantis 2016 m. balandžio 27 d. Europos Parlamento ir Tarybos reglamentu (ES) 2016/679 dėl fizinių asmenų apsaugos tvarkant asmens duomenis ir dėl laisvo tokių duomenų judėjimo ir kuriuo panaikinama Direktyva 95/46/EB (Bendrasis duomenų apsaugos reglamentas) ir Lietuvos Respublikos asmens duomenų teisinės apsaugos įstatymu. Asmens duomenų tvarkymo tikslas – apskaičiuoti, skirti ir administruoti subsidiją. Duomenų subjektų teisės įgyvendinamos duomenų valdytojo, į kurį kreipiamasi dėl duomenų subjekto teisių įgyvendinimo, nustatyta tvarka.“
3. Šis nutarimas taikomas vertinant po šio nutarimo įsigaliojimo pateiktas subsidijų paraiškas. Pareiškėjai, kurių subsidijų paraiškos iki šio nutarimo įsigaliojimo buvo netenkintos, po šio nutarimo įsigaliojimo subsidijų paraiškas gali teikti pakartotinai iki kvietimų galiojimo pabaigos. 


Ministrė Pirmininkė								Ingrida Šimonytė


Ekonomikos ir inovacijų ministrė						Aušrinė Armonaitė
