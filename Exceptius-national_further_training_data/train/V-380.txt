LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL VISUOMENĖS SVEIKATOS PRIEMONIŲ, SIEKIANT VALDYTI COVID-19 LIGĄ (KORONAVIRUSO INFEKCIJĄ) 

2020 m. kovo 16 d. Nr. V-380  
Vilnius


Vykdydamas Lietuvos Respublikos Vyriausybės 2020 kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“, vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas, n u s p r e n d ž i u:
1.	Įpareigoti savivaldybių administracijas:
1.1.	atidėti savivaldybių visuomenės sveikatos biurų vykdomo Valstybinių (valstybės perduotų savivaldybėms) visuomenės sveikatos priežiūros funkcijų vykdymo 2020 m. veiklos prioritetų vertinimo  kriterijų reikšmių (pusmečio / metų) plano, patvirtinto Lietuvos Respublikos sveikatos apsaugos ministerijos Valstybinių (valstybės perduotų savivaldybėms) visuomenės sveikatos funkcijų vykdymo priežiūros komisijos 2019 m. gruodžio 30 d. protokolu Nr. LP-409, kitų veiklų, apimančių visuomenės sveikatos stiprinimo individualius ar grupinius užsiėmimus, išskyrus nuotolinėmis priemonėmis vykdomas veiklas, įgyvendinimą karantino laikotarpiu;
1.2.	užtikrinti savivaldybių visuomenės sveikatos biurų bendradarbiavimą su Nacionalinio visuomenės sveikatos centro prie Sveikatos apsaugos ministerijos atitinkamais departamentais, dalyvaujant COVID-19 ligos (koronaviruso infekcijos) valdymo priemonių įgyvendinime.
2.	Įpareigoti Higienos institutą, Sveikatos mokymo ir ligų prevencijos centrą, Radiacinės saugos centrą, Užkrečiamųjų ligų ir AIDS centrą, Sveikatos priežiūros ir farmacijos specialistų kompetencijų centrą, Valstybinį psichikos sveikatos centrą atidėti visų visuomenės sveikatos stiprinimo veiklų, apimančių grupinius ir individualius užsiėmimus, išskyrus nuotolinėmis priemonėmis vykdomas veiklas, įgyvendinimą karantino laikotarpiu. 
3.	Įpareigoti Valstybinio visuomenės sveikatos stiprinimo fondo administravimo grupę informuoti Valstybinio visuomenės sveikatos stiprinimo fondo lėšomis finansuojamų projektų vykdytojus apie visų veiklų, išskyrus vykdomas nuotolinėmis priemonėmis, atidėjimą karantino laikotarpiu.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
