Regeling van de Minister van Infrastructuur en Waterstaat, van 8 maart 2021, nr. IENW/BSK-2021/65385, tot wijziging van de Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport,

Gelet op artikel 5.10, eerste lid, onderdeel a, van de Wet luchtvaart en artikel 24 van de Luchtvaartwet BES;

BESLUIT:

ARTIKEL I
De Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt, wordt als volgt gewijzigd:

In artikel 2, tweede lid, vervalt onderdeel a, onder vernummering van de onderdelen b tot en met q tot a tot en met p.

ARTIKEL II
Deze regeling treedt in werking op 9 maart 2021, 00.01, waaromtrent door middel van luchtvaartpublicaties zijnde Notice to Airmen door de verlener van luchtverkeersdiensten mededeling wordt gedaan.

Deze regeling zal met de toelichting in de Staatscourant worden geplaatst.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
Onderhavige regeling wijzigt de Regeling vierde tijdelijk verbod burgerluchtverkeer luchtruim Nederland en BES in verband met het virus dat de ziekte COVID-19 veroorzaakt (hierna: de regeling). De regeling is vastgesteld om de instroom in Europees Nederland, Bonaire, Sint Eustatius en Saba van mensen die mogelijk het virus bij zich dragen dat de ziekte COVID-19 veroorzaakt zoveel mogelijk te beperken.

Het Outbreak Management Team is gevraagd een advies uit te brengen over het vliegverbod voor het VK en heeft geadviseerd dat het vliegverbod kan worden opgeheven. Het vliegverbod voor het VK is ingesteld om de import van de Britse B.1.1.7-variant te remmen om daarmee de verspreiding van deze variant in Nederland te beperken. Inmiddels komt deze variant bij meer dan 65% van de COVID-19-gevallen voor in Nederland en is het de dominante variant geworden. Eventuele import kan daarnaast ook uit vele andere landen dan het VK komen gezien de verspreiding in Europa en andere westerse landen. Het vliegverbod voor het VK heeft daarom niet langer relevante invloed op de varianten in de epidemie in Nederland. De huidige testverplichtingen voor reizigers uit het VK blijven wel van kracht, evenals het dringende quarantaineadvies voor reizigers uit de VK.

Gelet op het voorgaande is in artikel 2, tweede lid, het Verenigd Koninkrijk verwijderd van de lijst met landen waarvoor het vliegverbod geldt.

Onderhavige regeling is op grond van artikel 5.10, vierde lid, Wet luchtvaart via een Notice to Airmen (NOTAM) bekendgemaakt en met ingang van 9 maart 2021 om 00.01 van kracht geworden. De regeling wordt in de Staatscourant gepubliceerd.

De Minister van Infrastructuur en Waterstaat,
C. van Nieuwenhuizen Wijbenga

