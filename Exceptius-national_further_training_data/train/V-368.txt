LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. KOVO 12 D. SPRENDIMO 
NR. V-347 „DĖL KORONAVIRUSO (COVID-19) VALDYMO PRIEMONIŲ“ PAKEITIMO

2020 m.  kovo 13 d. Nr. V-368
Vilnius

Pakeičiu Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 12 d. sprendimą Nr. V-347 „Dėl koronaviruso (COVID-19) valdymo priemonių“:
1. Pakeičiu 1 punktą ir jį išdėstau taip:
„1. Nuo 2020 m. kovo 14 d. uždrausti Lietuvos Respublikos piliečių, deklaravusių savo nuolatinę gyvenamąją vietą Lietuvoje (išskyrus transporto priemonių vairuotojus ir įgulų narius, kai vykdoma tarptautinė komercinė veikla), keliones į šias valstybes ir teritorijas:
1.1.	 Italijos Respubliką;
1.2.	 Prancūzijos Respubliką;
1.3.	 Vokietijos Federacinę Respubliką;
1.4.	 Ispanijos Karalystę;
1.5.	 Kinijos Liaudies Respubliką;
1.6.	 Ypatingąjį Administracinį Kinijos Regioną Honkongą;
1.7.	 Irano Islamo Respubliką;
1.8.	 Korėjos Respubliką;
1.9.	 Singapūro Respubliką;
1.10.	Japoniją;
1.11. Austrijos Respubliką;
1.12. Danijos Karalystę;
1.13. Egipto Arabų Respubliką;
1.14. Islandijos Respubliką;
1.15. Nyderlandų Karalystę;
1.16. Norvegijos Karalystę;
1.17. Švedijos Karalystę;
1.18. Šveicarijos Konfederaciją.“
2. Papildau 4 punktu:
„4. Pavesti Valstybės sienos apsaugos tarnybai prie Lietuvos Respublikos vidaus reikalų ministerijos užtikrinti išvykstančių keleivių kontrolę.“
3. Papildau 5 punktu:
„5. Nustatyti, kad šio sprendimo 1 punktas taikomas kaip rekomendacija valstybės politikams, valstybės tarnautojams, statutiniams valstybės tarnautojams ir valstybės pareigūnams, jiems vykdant neatidėliotinas užduotis, susijusias su valstybės interesų atstovavimu, bei diplomatams ir Lietuvos Respublikos diplomatinių atstovybių, konsulinių įstaigų, atstovybių prie tarptautinių organizacijų, specialiųjų misijų darbuotojams, užsienio valstybių ir tarptautinių organizacijų diplomatinių atstovybių personalo nariams.“


Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
