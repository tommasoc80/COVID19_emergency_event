Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van van Volksgezondheid, Welzijn en Sport van
11 december 2020, kenmerk 1782557-214346-WJZ;
Gelet op artikel II van de Tijdelijke wet notificatieapplicatie covid-19;
Hebben goedgevonden en verstaan:
Enig artikel
Het tijdstip van verval van de Tijdelijke wet notificatieapplicatie covid-19
wordt vastgesteld op 10 april 2021.
Onze Minister van Volksgezondheid, Welzijn en Sport is belast met de
uitvoering van dit besluit, dat met de nota van toelichting in het
Staatsblad zal worden geplaatst.
’s-Gravenhage, 11 december 2020
Willem-Alexander
De Minister van Volksgezondheid, Welzijn en Sport,
H.M. de Jonge
Uitgegeven de vierde januari 2021
De Minister van Justitie en Veiligheid,
F.B.J. Grapperhaus

NOTA VAN TOELICHTING
Inleiding
Op 10 oktober 2020 is de Tijdelijke wet notificatieapplicatie covid-19 in
werking getreden.1 Deze wet regelt de inzet van CoronaMelder en is
uitdrukkelijk alléén bedoeld voor de bestrijding van SARS-CoV-2 (hierna:
het virus).2 Daarom is voorzien in een vervalbepaling. De wet vervalt in
beginsel drie maanden na inwerkingtreding, te weten op 10 januari 2021.
Daarbij is de mogelijkheid opgenomen om de wet eerder te laten
vervallen dan wel te verlengen. Zo’n verlenging kan meerdere malen
plaatsvinden, maar telkens ten hoogste voor drie maanden. Zowel het
ontwerpbesluit om de wet eerder te laten vervallen als het ontwerpbesluit
om de wet te verlengen moet gedurende een week worden voorgehangen
bij beide Kamers van de Staten-Generaal.
Het onderhavige besluit regelt een verlenging van de Tijdelijke wet
notificatieapplicatie covid-19 met drie maanden tot 10 april 2021.
Inzet en effectiviteit van CoronaMelder3
CoronaMelder is een aanvulling op de reguliere bron- en contactopsporing (hierna: bco) met als doel om sneller en meer nauwe contacten te
bereiken en zo bij te dragen aan het bestrijden van de verspreiding van
het virus. De werking, het gebruik en de effectiviteit van CoronaMelder
wordt doorlopend geëvalueerd. De evaluatie beslaat de volgende vijf
onderzoeksgebieden: adoptie, gebruik, direct beoogde effecten, indirect
beoogde effecten en niet-beoogde effecten. Doordat CoronaMelder is
ontworpen met privacy by design als uitgangspunt, is maar voor enkele
indicatoren data beschikbaar vanuit de backend van CoronaMelder en de
(systemen van de) van de GGD’en. Er worden daarom ook meerdere
onderzoeken uitgevoerd op basis van zogenaamde kwantitatieve
enquêtes. Bij de doorlopende evaluatie wordt samen gewerkt met
vooraanstaande Nederlandse wetenschappers en wordt tevens samenwerking gezocht met onderzoekers uit andere EU-lidstaten.
CoronaMelder is vijf weken na de landelijke introductie door 22,5% van
de totale Nederlandse bevolking (3.982.293) gedownload. Op peildatum
16 november 2020 hebben 36.496 mensen via CoronaMelder een melding
gedaan van besmetting zodat andere gebruikers van de app voor een
mogelijke besmetting konden worden gewaarschuwd. Verder hebben op
deze datum 21.227 mensen zich naar aanleiding van een melding uit
CoronaMelder gemeld voor een test.
Uit enquêtes blijkt dat de overgrote meerderheid (zo’n 96%) van de
respondenten die CoronaMelder op dit moment gebruiken, van plan is dit
de komende twee maanden te blijven doen. Daarnaast is de verwachting
dat de mogelijkheid om met ingang van 1 december 2020 ook zonder
klachten na een melding van CoronaMelder te kunnen laten testen leidt
tot een verdere toename van het aantal CoronaMelder gebruikers.
Verder bleek dat 99,8% van de mensen die een test aanvroegen en
waarvan bekend was dat zij een melding van CoronaMelder hadden
ontvangen, op het moment van het aanvragen van de test nog niet in het
kader van het reguliere bco was benaderd door de GGD. Ook als in ogenschouw wordt genomen dat de bco in die periode tijdelijk was
afgeschaald, lijkt dit een indicatie dat CoronaMelder inderdaad zorgt voor
het sneller en breder bereiken van nauwe contacten. De begeleidingscommissie doet nader onderzoek naar het percentage CoronaMelder
gebruikers dat zich naar aanleiding van een melding uit de app heeft laten
testen en besmet bleek en noemt de eerste cijfers bemoedigend.
Verlenging vervaldatum
Op dit moment is het virus nog steeds wijdverspreid. Ondanks dat er
sprake is van een dalende lijn is het aantal besmettingen nog steeds hoog.
De inzet van CoronaMelder is daarmee nog steeds aangewezen. CoronaMelder kan immers een belangrijke bijdrage leveren aan het sneller
doorbreken van ketens van besmettingen en daarmee het beperken van
verdere verspreiding van het virus. Het onderhavige besluit voorziet
daarom in verlenging van de Tijdelijke wet notificatieapplicatie covid-19
en bepaalt de vervaldatum van deze wet op drie maanden na 10 januari
2021, te weten 10 april 2021.
De Minister van Volksgezondheid, Welzijn en Sport,
H.M. de Jonge