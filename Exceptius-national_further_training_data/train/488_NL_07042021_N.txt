Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister van Volksgezondheid, Welzijn en
Sport van 30 maart 2021, kenmerk 1825594-218245-WJZ;
Gelet op artikel II van de Tijdelijke wet notificatieapplicatie covid-19;
Hebben goedgevonden en verstaan:
Enig artikel
Het tijdstip van verval van de Tijdelijke wet notificatieapplicatie covid-19
wordt vastgesteld op 10 juli 2021.
Onze Minister van Volksgezondheid, Welzijn en Sport is belast met de
uitvoering van dit besluit, dat in het Staatsblad zal worden geplaatst.
’s-Gravenhage, 30 maart 2021
Willem-Alexander
De Minister van Volksgezondheid, Welzijn en Sport,
H.M. de Jonge
Uitgegeven de zevende april 2021
De Minister van Justitie en Veiligheid,
F.B.J. Grapperhaus

NOTA VAN TOELICHTING
Inleiding
De Tijdelijke wet notificatieapplicatie covid-19 voorziet in de
mogelijkheid om deze wet bij koninklijk besluit eerder te laten vervallen
dan wel te verlengen. Zo’n verlenging kan meerdere malen plaatsvinden,
maar telkens ten hoogste voor drie maanden. De wet is eerder verlengd
tot 10 april 2021.
Zowel het ontwerpbesluit om de wet eerder te laten vervallen als het
ontwerpbesluit om de wet te verlengen moet gedurende een week
worden voorgehangen bij beide Kamers van de Staten-Generaal.
Het onderhavige besluit voorziet in een verlenging van de Tijdelijke wet
notificatieapplicatie covid-19 met drie maanden tot 10 juli 2021.
Inzet en effectiviteit van CoronaMelder
CoronaMelder is een aanvulling op de reguliere bron- en contactopsporing (hierna: bco) met als doel om sneller en meer nauwe contacten te
bereiken en zo bij te dragen aan het bestrijden van de verspreiding van
het virus.
De werking, het gebruik en de effectiviteit van CoronaMelder worden
doorlopend geëvalueerd. Hierbij wordt samengewerkt met vooraanstaande Nederlandse wetenschappers waaronder ook epidemiologen en
gedragsonderzoekers.
Inmiddels heeft ruim 26 procent van de Nederlandse bevolking
(4.581.756 personen) de app gedownload.
Terwijl in de rapportage van 17 december 2020 het gebruik van
CoronaMelder achter bleef onder de groep jongeren tussen 15 en 24 jaar,
laten de nieuwste resultaten zien1 dat dit verschil in leeftijd niet meer
optreedt; onder de groep jongeren tussen 15 en 24 jaar zijn er dus
verhoudingsgewijs meer nieuwe gebruikers bijgekomen.
Op peildatum 22 februari 2021 hebben 115.613 mensen in CoronaMelder melding gedaan van besmetting zodat andere gebruikers konden
worden gewaarschuwd voor een mogelijke besmetting. In totaal zijn door
de inzet van CoronaMelder 9.839 besmette mensen gevonden, die ketens
van besmettingen hebben kunnen doorbreken.
Sinds 1 december 2020 kunnen mensen die een melding van CoronaMelder krijgen zich ook laten testen als zij geen klachten hebben.
Sindsdien blijkt 7 op de 10 mensen die een test aanvragen na een melding
van CoronaMelder nog niet in het kader van de bco benaderd door de
GGD. Van de groep die een melding van CoronaMelder kreeg maar geen
klachten had bleek 4.8% positief.
Het beeld dat CoronaMelder meer mensen sneller vindt (aanvullend op
de reguliere bco), wordt hiermee opnieuw bevestigd.
Effecten lockdown
Het aantal meldingen dat via CoronaMelder wordt doorgegeven is
afgenomen sinds de aanvullende maatregelen van 15 december 2020 van
kracht zijn. Het evaluatieteam geeft aan dat dit mogelijkerwijs kan worden
verklaard doordat er minder sociaal verkeer is. Nadat de maatregelen zijn versoepeld en het sociale verkeer weer toeneemt is de verwachting dat
het aantal meldingen weer zal stijgen.
Verlenging vervaldatum
Gelet op het hoge aantal besmettingen op dit moment is de inzet van
CoronaMelder onverminderd aangewezen. CoronaMelder kan immers een
belangrijke bijdrage leveren aan het sneller doorbreken van ketens van
besmettingen en daarmee het beperken van verdere verspreiding van het
virus. Het onderhavige besluit voorziet daarom in verlenging van de
Tijdelijke wet notificatieapplicatie covid-19 en bepaalt de vervaldatum van
deze wet op drie maanden na 10 april 2021, te weten 10 juli 2021.
De Minister van Volksgezondheid, Welzijn en Sport,
H.M. de Jonge