Lag
om tillfälliga smittskyddsåtgärder på serveringsställen
Utfärdad den 17 juni 2020
Enligt riksdagens beslut1
föreskrivs följande.
Lagens innehåll och syfte
1 § I denna lag finns bestämmelser om tillfälliga smittskyddsåtgärder för 
att förhindra spridning på serveringsställen av det virus som orsakar 
covid-19.
Definition
2 § Med serveringsställe avses i denna lag en inrättning där det bedrivs 
näringsverksamhet som består i att servera mat eller dryck till allmänheten 
och där möjlighet ges till förtäring på stället.
Smittskyddsåtgärder
3 § Den som driver ett serveringsställe ansvarar för att
1. serveringsställets lokaler och tillhörande områden utomhus som besökare har tillträde till är utformade så att trängsel undviks och att besökare 
kan hålla ett från smittskyddssynpunkt säkert avstånd från varandra,
2. verksamheten i övrigt organiseras så att smittspridning bland besökare
så långt som möjligt förhindras, och
3. det finns rutiner för hur smittspridning bland besökare kan förhindras.
Första stycket gäller även vid entréer till sådana lokaler och områden, om
den som driver serveringsstället äger eller på annan grund disponerar över 
entréområdet.
Tillsyn
4 § Den kommunala nämnd som ansvarar för miljö- och hälsoskyddsområdet har tillsyn över att denna lag och anslutande föreskrifter följs.
Länsstyrelsen ska ge länets kommuner stöd, råd och vägledning.
5 § På begäran av sådan nämnd som avses i 4 § ska den som driver serveringsstället lämna de upplysningar och handlingar som behövs för tillsynen. 
Nämnden har rätt att få tillträde till sådana lokaler, områden och entréer som 
avses i 3 § för att utöva tillsynen.
6 § Polismyndigheten ska på begäran lämna sådan nämnd som avses i 4 § 
den hjälp som behövs vid tillämpningen av 5 §. 
En begäran enligt första stycket får göras endast om SFS 2020:526
1. det på grund av särskilda omständigheter kan befaras att åtgärden inte
kan vidtas utan att en polismans särskilda befogenheter enligt 10 § polislagen (1984:387) behöver tillgripas, eller 
2. det annars finns synnerliga skäl.
Förelägganden och förbud
7 § Den nämnd som avses i 4 § får i sin tillsynsverksamhet besluta de förelägganden och förbud som behövs för att denna lag och anslutande föreskrifter ska följas. 
Nämnden ska vid behov samråda med smittskyddsläkaren.
Beslut enligt denna lag gäller omedelbart om inte något annat anges i 
beslutet.
8 § Beslut enligt 7 § första stycket får förenas med vite. 
Överklagande
9 § Beslut enligt denna lag får överklagas till allmän förvaltningsdomstol.
Prövningstillstånd krävs vid överklagande till kammarrätten.
Bemyndigande 
10 § Regeringen eller den myndighet som regeringen bestämmer får meddela ytterligare föreskrifter om smittskyddsåtgärder enligt 3 §.
1. Denna lag träder i kraft den 1 juli 2020.
2. Lagen upphör att gälla vid utgången av 2020.
3. Den upphävda lagen gäller dock fortfarande för ärenden eller mål som
har inletts före utgången av 2020.
På regeringens vägnar
STEFAN LÖFVEN
ARDALAN SHEKARABI
(Socialdepartementet)