Besluit van de Minister van Volksgezondheid, Welzijn en Sport van 27 januari 2021, kenmerk 1819776-217620-PDC19, tot goedkeuring van een protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, van KLM Royal Dutch Airlines
De Minister van Volksgezondheid, Welzijn en Sport,

Gelet op artikel 6.7c, vierde lid, onderdeel j, 2°, van de Tijdelijke regeling maatregelen covid-19;

Gelet op het verzoek van KLM Royal Dutch Airlines namens de KLM Groep (inhoudende Air Operator Certificate -AOC- houders KLM Royal Dutch Airlines, KLM Cityhopper, Martinair en Transavia’), d.d. 23 januari 2021 tot goedkeuring van het protocol Covid-19 Testen Vliegend Personeel;

Besluit:

Artikel 1
Het bij brief van 23 januari 2021 door de KLM Royal Dutch Airlines voorgelegde protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, zoals opgenomen in de bijlage bij dit besluit, wordt goedgekeurd.

Artikel 2
Dit besluit treedt in werking door toezending aan de aanvrager, d.d. 27 januari 2021, en werkt terug tot en met 23 januari 2021.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Belanghebbenden kunnen bezwaar maken binnen zes weken na toezending aan de aanvrager. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op.

TOELICHTING
Artikel 6.7c, vierde lid, onderdeel j, 2°, van de Tijdelijke regeling maatregelen covid-19 (Trm) maakt het mogelijk voor de aanbieder van vervoer per luchtvaartuig als alternatief voor de testverplichtingen conform artikel 6.7c, tweede lid, van de Trm, ervoor zorg te dragen dat de bemanning van een luchtvaartuig zich houdt aan een door de Minister van VWS goedgekeurde protocol.

Dit besluit betreft de goedkeuring van het door KLM Royal Dutch Airlines ingediende protocol. Het door KLM Royal Dutch Airlines ingediende protocol biedt, het 97e OMT-advies deel 1 in afweging nemend, naar oordeel van de Minister van Volksgezondheid, Welzijn en Sport een beschermingsniveau dat ten minste gelijkwaardig is aan het beschermingsniveau dat wordt bereikt met toepassing van het eerste lid van artikel 6.7c van de Tijdelijke regeling maatregelen covid-19, als bedoeld in artikel 1 van de op 25 januari gepubliceerde Regeling met kenmerknummer 1812480-217085-WJZ.

Aangezien de wijziging van de Tijdelijke regeling maatregelen covid-19 terugwerkende kracht heeft gekregen tot en met 23 januari 2021 en het protocol vanaf die datum is gevolgd, wordt ook het protocol met terugwerkende kracht tot en met die datum goedgekeurd.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Protocol COVID-19 Testen Vliegend Personeel
Geachte heer/mevrouw,

Op 21 januari 2021 zijn aangescherpte maatregelen uitgegeven die betrekking hebben op de luchtvaartindustrie. Specifiek zijn per 23 januari additionele maatregelen van toepassing voor vliegend personeel. Deze maatregelen vereisen dat luchtvaartbemanning binnen vier uur voor vertrek een sneltest moet ondergaan, op het buitenstation.

Op 22 januari 2021, heeft KLM Royal Dutch Airlines namens de KLM Groep (inhoudende Air Operator Certificate -AOC- houders KLM Royal Dutch Airlines, KLM Cityhopper, Martinair en Transavia) een alternatieve procedure ingediend bij het Ministerie van Volksgezondheid, Welzijn en Sport, alsmede het RIVM aangaande het testen van vliegend personeel, met briefreferentie SPL/AV/2021.07/LvD.

Naar aanleiding van de indiening van voornoemde Alternatieve procedure, heeft het Outbreak Management Team (OMT) naar aanleiding van het 97e OMT een advies uitgegeven gewijd aan de gerelateerde risico’s vliegverkeer van en naar Nederland, met briefreferentie 0023/2021 LCI/JvD/at/ra. Hierin wordt geadviseerd op welke alternatieve alsmede veilige wijze omgegaan kan worden met het testen van vliegend personeel.

Voortvloeiend uit voornoemd feitenrelaas is door het Ministerie van Infrastructuur en Waterstaat op 23 januari aan KLM Royal Dutch Airlines het verzoek gedaan om een protocol in te dienen die beschrijft hoe de KLM Groep om zal gaan met het testen van vliegend personeel, in lijn met voornoemd OMT advies.

KLM Royal Dutch Airlines verzoekt hierbij dan ook goedkeuring voor onderstaand protocol, als alternatief op de vereiste maatregelen zoals beschreven in Notice to Airmen (NOTAM’s) A0168/21 en A169/21, aangaande het testen van vliegend personeel van de KLM Groep.

PROTOCOL COVID-19 TESTEN VAN VLIEGEND PERSONEEL1. Achtergrond
KLM neemt haar verantwoordelijkheid en de daarbij noodzakelijke maatregelen om de introductie alsmede verspreiding van het COVID-19 virus, zowel aan boord van onze luchtvaartuigen als op nationaal grondgebied te voorkomen.

Het is belangrijk om in het licht van de nieuwe besmettelijkere virusvarianten van SARS-CoV- 2 mitigerende maatregelen te nemen om een snelle verspreiding van deze varianten zoveel mogelijk in te dammen. Hiertoe zijn, voor verschillende landen waarvan bekend is dat er een besmettelijkere variant in omloop is, vliegverboden ingesteld. De algehele maatregel van een antigeentest voor vliegend personeel in het buitenland lijkt echter in dit kader buitenproportioneel en is onuitvoerbaar. Vanuit goed werkgeverschap wil KLM bovendien niet het risico lopen dat personeel in het buitenland achter moet blijven na een eventuele positieve testuitslag.

2. Ervaringen van het testen van vliegend personeel middels de antigeentest voor de Atlanta Travel Corridor
Op 15 december 2020, is KLM Royal Dutch Airlines in nauwe samenwerking met het Ministerie van Infrastructuur en Waterstaat, het Ministerie van Volksgezondheid, Welzijn en Sport, Amsterdam Airport Schiphol en Delta Airlines gestart met een Travel Corridor tussen Atlanta en Amsterdam Schiphol. De intentie van deze Travel Corridor is om een veilige en verantwoorde bubbel te creëren en daarmee de introductie van het COVID-19 virus zowel aan boord als op Nederlands grondgebied tot een minimum te beperken.

Naast het afgesproken testregime voor passagiers, is op basis van eigen beleid van KLM in afstemming met de Nederlandse overheid besloten om ook het vliegend personeel voor vertrek vanuit Amsterdam Schiphol te onderwerpen aan een COVID-19 Antigeen sneltest. Antigeentesten zijn bij gebruik in een gezonde populatie zonder bekende blootstelling laag sensitief. Dit betekent dat een negatieve uitslag niet heel betrouwbaar is. De testen zijn wel zeer specifiek, dus een positieve uitslag heeft een hoge mate van betrouwbaarheid.

Voornoemde Travel Corridor is in opdracht van het Ministerie van Volksgezondheid, Welzijn en Sport door Bureau Berenschot ‘evidence based’ geëvalueerd. Hierin zijn ook de resultaten van het testen van vliegend personeel meegenomen. De positieve ervaringen met het testregime ingezet voor de Travel Corridor leiden er voor KLM toe dat het risico op virusintroductie op Nederlands grondgebied door vliegend personeel tot een minimum wordt gemitigeerd.

3. Maatregelen en Restricties Vliegend Personeel
Vliegend personeel houdt zich in Nederland aan de geldende maatregelen en vertrekt dus alleen als er geen klachten zijn uit Nederland. In het geval er contact is geweest met een COVID-19 patiënt wordt vliegend personeel tot 10 dagen na het laatste contact niet ingedeeld op vluchten, dus hierbij wordt afgeweken van de algemene maatregel die in Nederland geldt dat men na 5 dagen bij een negatieve test en geen klachten weer aan het werk mag.

De kans dat vliegend personeel bij vertrek uit Nederland besmet is, is dus laag. Tijdens de vlucht en het verblijf op de bestemming gelden mitigerende maatregelen die ervoor moeten zorgen dat vliegend personeel niet besmet raakt. Op basis van deze maatregelen is vliegend personeel ook uitgezonderd van de PCR- of RT-Lamp test en thuisquarantaine na terugkeer. Het gaat dan om de volgende maatregelen:

−Algemene afstand- en hygiëneregels zoals die door het RIVM geadviseerd worden;

−Het gebruik van mondneusmaskers aan boord door zowel passagiers als personeel;

−Een aanpassing van de service aan boord waardoor het aantal en de aard van de contactmomenten zo is dat een minimale kans op besmetting bestaat;

−Het gebruik van mondneusmaskers op Schiphol en de luchthaven van aankomst;

−Het gebruik van mondneusmaskers en afstandsmaatregelen in de crewbus;

−Door KLM Health Services geadviseerde adviezen in de crew hotels;

−Het testen van vliegend personeel op last van buitenlandse lokale wet- en regelgeving (COVID-test, temperatuurcontrole, health formulieren, etc.);

−Lokale wet- en regelgeving op de bestemming (bijvoorbeeld isolatiemaatregelen in het hotel).

In de instructies van KLM Health Services, die gelden voor het verblijf in de crew hotels in hoog risicogebieden, is rekening gehouden met de eisen en richtlijnen rondom fit en gezond werken in relatie tot bestaande KLM (flight) safety protocollen. Deze instructies zijn als volgt opgenomen in de Crew Destination Information (CDI):

I.To prevent infection with SARS-CoV-2 (COVID-19 virus) you should:

a)comply with local health measures; and

b)You should abide with the KLM Royal Dutch Airlines policy, which instructs you to remain and cater within the hotel premises during your entire stay, as much as possible; and

c)comply with hotel regulations. If movement outside your hotel room is allowed by local health measures, hotel regulations and KLM Royal Dutch Airlines policy, you should:

a)only leave the hotel for short walks; and

b)avoid visiting any terraces, restaurants, shops or other public facilities outside the hotel premises; and

c)avoid using public transport or taxis.

II.Additionally, you should practice the following precautions:

a)avoid crowds, contact with local residents and contact with people that appear ill;

b)keep 1.5m. distance from any other person, including colleagues) where possible; and

c)wash your hands regularly using water and soap and dry thoroughly; and

d)when coughing or sneezing, cover your nose and mouth with your elbow; and

e)use paper towels to clean your face and hands and throw them away after use.

If the above mentioned instructions are conflicting with local regulations, you should always follow the most restrictive measures.

Vliegend personeel wordt over deze maatregelen ingelicht via verschillende kanalen, zoals instructies voor vliegend personeel zoals vastgelegd in het Flight Safety & Security Manual (FSSM), de CDI en interne KLM NewsApp communicatie. Ter ondersteuning zijn door verschillende afdelingen binnen KLM-Helpdesks ingericht waar personeel met vragen terecht kan. De ondersteuning voor contactonderzoek en advies over quarantaine wordt uitgevoerd door KLM Health Services en dit gebeurt in nauw contact met het RIVM.

De naleving van deze manuals en instructies vindt plaats via de reguliere KLM Groep governance en wordt wekelijks gerapporteerd aan het Management Team Operations (MTO), onder voorzitterschap van de AOC houder van KLM Royal Dutch Airlines en tevens Chief Operating Officier (COO).

Sinds de invoering van deze maatregelen zijn voor zover bekend geen clusters gemeld van uitbraken die veroorzaakt werden door vliegend personeel of besmette passagiers aan boord.

Door het inzetten van een antigeentest direct voor vertrek in combinatie met de maatregelen die aan boord en op de bestemming gelden, wordt het risico op besmettingen tot een minimum teruggebracht.

In lijn met het advies naar aanleiding van het 97e OMT is in dit protocol tevens het inzetten van een antigeen sneltest direct na terugkomst in Nederland aan toegevoegd. Dit betreft een tussenoplossing totdat er een snellere variant (testuitslag binnen een uur) van de RT-Lamp test beschikbaar komt. De antigeen test die in dit protocol zowel voor vertrek als na aankomst te Amsterdam Schiphol afgenomen zal worden, zal hierna worden vervangen door de snellere variant van de RT-Lamp test, welke binnen 12 uur voor vertrek Amsterdam Schiphol afgenomen dient te worden. KLM Royal Dutch Airlines zal zich tot het uiterste inspannen om de tussentijds oplossing met de dubbele antigeen test zo kort als mogelijk te laten bestaan.

4. Voorgesteld Protocol
De overheid heeft op basis van het OMT advies van 19 januari bepaalt dat alle reizigers naar Nederland vanuit een hoog risicogebied een negatieve PCR of RT-Lamp test en een negatieve antigeentest moeten kunnen overleggen. Vliegend personeel blijft uitgezonderd van de PCR- of RT-Lamp testverplichting, maar moet wel een negatieve antigeentest kunnen tonen maximaal 4 uur voor vertrek op het buitenstation.

Omdat vliegend personeel niet uitgezonderd wordt van deze regel is het volgende protocol vanuit de KLM Groep opgesteld, om zo aan deze vereisten tegemoet te komen in lijn met het 97e OMT advies:

1.Het inrichten van de maatregel om crew te testen met een snellere RT-Lamp test variant, welke binnen een tijdsbestek van 12 uur voor vertrek te Amsterdam Schiphol afgenomen dient te worden. KLM Royal Dutch Airlines zal zich maximaal inzetten om deze maatregel zo snel als mogelijk ingeregeld te krijgen. Totdat dit is ingeregeld, zal KLM Royal Dutch Airlines conform het advies van het 97e OMT:

a)Vliegend personeel antigeen testen vlak voor vertrek te Amsterdam Schiphol (indien op bestemming vliegend personeel het luchtvaartuig verlaat, voor bijvoorbeeld een overnachting). In geval van een positieve testuitslag mag het betreffend personeelslid niet vliegen en wordt geadviseerd in thuisquarantaine te gaan; en

b)Vliegend personeel antigeen testen vlak na aankomst te Amsterdam Schiphol (indien op bestemming vliegend personeel het luchtvaartuig heeft verlaten, voor bijvoorbeeld een overnachting). In geval van een positieve testuitslag wordt het betreffend personeelslid geadviseerd in thuisquarantaine te gaan.

2.De schema’s van vliegend personeel worden zo ingeregeld dat de periode van vertrek vanuit Amsterdam Schiphol, tot de aanvang van de terugreis naar Amsterdam Schiphol niet meer dan 72 uur beslaat, waar mogelijk. In de toekomstige situatie, waarbij de snellere RT-Lamp test is ingeregeld ter vervanging van de antigeentest voor vertrek en na aankomst te Amsterdam Schiphol, zal een antigeentest na aankomst worden ingeregeld indien de periode van vertrek te Amsterdam Schiphol, tot de aanvang van de terugreis naar Amsterdam Schiphol 72 uur overschrijdt;

3.Voor alle hoog risicogebieden gelden de maatregelen en restricties voor vliegend personeel zoals hierboven omschreven in paragraaf 3. Vliegend personeel verblijft op deze manier effectief in een ‘sociale bubbel’. Vanwege de eisen en richtlijnen rondom fit en gezond werken alsmede het belang hiervan voor het garanderen van de (flight) safety erkent de KLM Groep dat zij in voorkomende gevallen niet volledig invulling kan geven aan het OMT advies. Het streven van de KLM Groep is uiteraard om dit zoveel als mogelijk wel te doen. Het Management Team Operations (MTO), onder voorzitterschap van de AOC houder van KLM Royal Dutch Airlines en tevens Chief Operating Officier (COO), zal dit strikt gaan monitoren;

4.Het inrichten van een gezamenlijke evaluatie met het RIVM en de betrokken Nederlandse Ministeries, aan de hand van de wekelijkse rapportages aan het MTO van KLM Royal Dutch Airlines, om zo de effectiviteit van dit protocol vast te stellen en bij te sturen indien noodzakelijk.

KLM Royal Dutch Airlines
L.C. van Duijn
Vice President

