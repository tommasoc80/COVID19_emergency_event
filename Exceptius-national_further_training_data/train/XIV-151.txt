


LIETUVOS RESPUBLIKOS SEIMAS


REZOLIUCIJA
DĖL SMULKIOJO VERSLO VEIKLOS RIBOJIMO VALDANT COVID-19 PANDEMIJĄ

2021 m. sausio 5 d. Nr. XIV-151
Vilnius




Lietuvos Respublikos Seimas,
teigdamas, kad žmonių gyvybių išsaugojimas yra svarbiausias tikslas ir didžiausia vertybė;
suprasdamas, kad siekiant efektyviai valdyti COVID-19 pandemiją yra neišvengiami ir tam tikri verslo suvaržymai;
primindamas, kad, remiantis Lietuvos Respublikos Konstitucija, valdžios sprendimai turi būti grįsti sąžiningos konkurencijos ir visų ūkio subjektų lygiateisiškumo principais;
pabrėždamas, kad Lietuvos Respublikos Vyriausybės 2020 m. gruodžio 14 d. sprendimai dėl COVID-19 pandemijos valdymo reikšmingai apsunkina smulkiųjų verslininkų veiklą, palyginti su didžiųjų prekybos tinklų veikla, – pastariesiems ir toliau leidžiama prekiauti ne tik būtiniausiomis prekėmis, o analogiškas prekes parduodančių smulkiųjų verslininkų veikla yra apribota, leidžiant prekes atsiimti tik bekontakčiu būdu prekių atsiėmimo punktuose, taigi potencialūs pirkėjai, netekę galimybės pirkti iš smulkiųjų prekybininkų, dažniau lankysis didžiuosiuose prekybos centruose, žinodami, kad ten ras visą platų prekių asortimentą, ir tai padidins prekybos centruose besilankančių žmonių koncentraciją, taip pat ir koronaviruso plitimo riziką;
atkreipdamas dėmesį į tai, kad pirmosios COVID-19 bangos valdymo laikotarpiu ne maisto prekių prekybos veiklą vykdantys verslininkai ir smulkieji verslininkai įrodė esantys atsakingi ir pajėgūs užtikrinti Vyriausybės nustatytų reikalavimų įgyvendinimą;
suprasdamas, kad daugelio smulkiajame versle, kurio veikla apribota arba uždrausta, dirbančių žmonių padėtis yra ypač pažeidžiama;
primindamas, kad pasitikėjimas COVID-19 pandemijos valdymo priemonėmis yra esminė žmonių elgesį koreguojanti sąlyga, o pasitikėjimą didintų pagrįsti, proporcingi ir nediskriminaciniai sprendimai,
kreipiasi į Lietuvos Respublikos Vyriausybę ir
ragina atsižvelgti į šioje rezoliucijoje išdėstytus argumentus, išnagrinėjus kitų šalių gerąją patirtį, atsižvelgus į ekspertų, verslo asociacijų ir profesinių sąjungų pozicijas, jau pasiteisinusius Lietuvoje sprendimus, užtikrinant saugią smulkiojo verslo vykdomą prekybą ir paslaugas;
prašo įvertinti galimybę smulkiajam verslui vykdyti veiklą užtikrinant Vyriausybės nustatytų karantino reikalavimų laikymąsi, taip mažinant neigiamas ilgalaikes socialines pasekmes;
siūlo nuolat informuoti Seimą apie vykdomas priemones ir jų veiksmingumą, tikėdamasis, kad biudžete suplanuotos ir Vyriausybės numatytos priemonės bus naudingos ir pirmiausia padės išsilaikyti smulkiajam verslui.



Seimo Pirmininkė	Viktorija Čmilytė-Nielsen
