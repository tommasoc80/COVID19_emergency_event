

LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL LIETUVOS RESPUBLIKOS SVEIKATOS APSAUGOS MINISTRO 2020 M. KOVO 4 D. ĮSAKYMO NR. V-281 „DĖL SVEIKATOS PRIEŽIŪROS PASLAUGŲ DĖL    COVID-19 LIGOS (KORONAVIRUSO INFEKCIJOS) ORGANIZAVIMO TVARKOS APRAŠO PATVIRTINIMO“ PAKEITIMO

2020 m. balandžio 22 d. Nr. V-946	
Vilnius


P a k e i č i u Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“:
1.	Papildau nauju V skyriumi:

„V SKYRIUS
IŠLAIDŲ DARBO UŽMOKESČIO PADIDINIMUI KOMPENSAVIMO PRIVALOMOJO SVEIKATOS DRAUDIMO FONDO BIUDŽETO LĖŠOMIS TVARKA

19. Nuo karantino Lietuvos Respublikos teritorijoje paskelbimo mėnesio pradžios iki karantino galiojimo mėnesio pabaigos ASPĮ, sudariusioms sutartis su teritorinėmis ligonių kasomis (toliau – TLK) dėl paslaugų apmokėjimo Privalomojo sveikatos draudimo fondo (toliau – PSDF) biudžeto lėšomis, faktinės išlaidos (sąnaudos) darbuotojų, kai jie organizuoja ir (ar) teikia sveikatos priežiūros paslaugas COVID-19 sergantiems pacientams ar vykdo epidemijų profilaktikos priemones COVID-19 židiniuose, pareiginės algos (darbo užmokesčio) pastoviosios dalies koeficiento arba mėnesinės algos (priklausomai nuo įstaigoje taikomos darbuotojų darbo apmokėjimo sistemos ir įskaitant darbdavio mokamus mokesčius) (toliau – darbo užmokestis) padidinimui 60–100 proc. (toliau – sąnaudos darbo užmokesčiui), kompensuojamos PSDF biudžeto lėšomis.
20.  Sąnaudos darbuotojų, organizuojančių ir (ar) teikiančių sveikatos priežiūros paslaugas COVID-19 sergantiems pacientams, darbo užmokesčiui kompensuojamos:
20.1. toms ASPĮ, kuriose ataskaitinį mėnesį gydytas bent vienas pacientas, kuriam patvirtinta COVID-19 diagnozė;
20.2.  greitosios medicinos pagalbos paslaugas, vadovaujantis Aprašu ir Greitosios medicinos pagalbos paslaugų dėl COVID-19 ligos (koronaviruso infekcijos) organizavimo  tvarkos aprašu, patvirtintu Lietuvos Respublikos sveikatos apsaugos ministro 2020 m. kovo 9 d. įsakymu Nr. V-314 „Dėl Greitosios medicinos pagalbos paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“, teikiančioms ASPĮ (veikiančioms kaip savarankiški juridiniai asmenys arba kaip kitų ASPĮ, nepriklausomai nuo to, ar jose ataskaitinį mėnesį buvo gydytas bent vienas pacientas, kuriam patvirtinta COVID-19 diagnozė,  greitosios medicinos pagalbos paslaugas teikiantys padaliniai).
21. ASPĮ iki einamojo mėnesio pabaigos TLK, kurios veiklos zonoje yra ASPĮ buveinė, pateikia prašymą kompensuoti praėjusio kalendorinio mėnesio sąnaudas darbo užmokesčio padidinimui PSDF biudžeto lėšomis (toliau – prašymas) ir Valstybinės ligonių kasos prie Sveikatos apsaugos ministerijos (toliau – VLK) direktoriaus įsakymu nustatytos formos lėšų paraišką.
22. TLK per 3 darbo dienas nuo prašymo ir lėšų paraiškos gavimo dienos, patikrina, ar lėšų paraiška ir joje nurodytos pateiktos kompensuoti sąnaudos darbo užmokesčiui atitinka Aprašo 19–21 punktuose nurodytus reikalavimus. TLK, nustačiusi, kad pateiktos kompensuoti sąnaudos darbo užmokesčiui neatitinka Aprašo 19–21 punktų nuostatų, prašymą ir lėšų paraišką nedelsiant (ne vėliau nei per 2 darbo dienas nuo neatitikimo nustatymo dienos) grąžina ASPĮ. ASPĮ patikslintus prašymą ir lėšų paraišką pateikia TLK ne vėliau kaip per 3 darbo dienas nuo jos grąžinimo ASPĮ dienos.
23. TLK, vadovaudamasi VLK direktoriaus 2014 m. spalio 28 d. įsakymu Nr. 1K-298 „Dėl Privalomojo sveikatos draudimo fondo biudžeto lėšų paraiškų formų patvirtinimo“, per 2 darbo dienas nuo ASPĮ prašymo ir lėšų paraiškos patikrinimo dienos kreipiasi į VLK dėl lėšų pervedimo, pateikdama suminę ASPĮ lėšų paraišką ir užpildytą VLK direktoriaus įsakymu nustatytos formos suvestinę ataskaitą, parengtą patikrintų ir priimtų ASPĮ prašymų ir lėšų paraiškų pagrindu.
24. VLK ne vėliau nei per 3 darbo dienas nuo teisės aktų, kuriais skiriamos PSDF biudžeto lėšos sąnaudoms darbo užmokesčiui kompensuoti priėmimo dienos, perveda lėšas TLK, o šios ne vėliau nei per 1 darbo dieną nuo lėšų gavimo – ASPĮ.
25. Sąnaudos darbo užmokesčiui kompensuojamos pagal PSDF biudžeto išlaidų straipsnį „05 22  asmens sveikatos priežiūros įstaigų išlaidoms darbuotojams (darbo užmokesčio priedams ir nuo jų mokamiems darbdavio mokesčiams), organizuojantiems ir teikiantiems asmens sveikatos priežiūros paslaugas pacientams, sergantiems COVID-19 liga (koronaviruso infekcija), kompensuoti.“
2.	Buvusį V skyrių laikau VI skyriumi. 
3.	Buvusius 19–20 punktus laikau atitinkamai 26–27 punktais.



Sveikatos apsaugos ministras	Aurelijus Veryga
