

LIETUVOS RESPUBLIKOS SUSISIEKIMO MINISTRAS

ĮSAKYMAS
LEIDIMŲ UŽSIENIEČIAMS IŠIMTINIAIS ATVEJAIS ATVYKTI Į LIETUVOS RESPUBLIKĄ VALSTYBĖS LYGIO EKSTREMALIOSIOS SITUACIJOS, PASKELBTOS DĖL COVID-19 LIGOS (KORONAVIRUSO INFEKCIJOS) PLITIMO GRĖSMĖS,  METU IŠDAVIMO IR LEIDIMŲ GALIOJIMO PANAIKINIMO TVARKOS APRAŠO PATVIRTINIMO

2020 m.  rugpjūčio 26 d. Nr. 3-483
Vilnius


Vadovaudamasis Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. rugpjūčio 17 d. sprendimo Nr. V-1842 „Dėl leidimų užsieniečiams išimtiniais atvejais atvykti į Lietuvos Respubliką išdavimo reikalavimų“ 2.1 papunkčiu, 
t v i r t i n u Leidimų užsieniečiams išimtiniais atvejais atvykti į Lietuvos Respubliką valstybės lygio ekstremaliosios situacijos, paskelbtos dėl COVID-19 ligos (koronaviruso infekcijos) plitimo grėsmės,  metu išdavimo ir leidimų galiojimo panaikinimo tvarkos aprašą (pridedama).



Susisiekimo ministras									 Jaroslav Narkevič

PATVIRTINTA
Lietuvos Respublikos susisiekimo ministro 
2020 m. rugpjūčio 26 d. įsakymu Nr. 3-483


LEIDIMŲ UŽSIENIEČIAMS IŠIMTINIAIS ATVEJAIS ATVYKTI Į LIETUVOS RESPUBLIKĄ VALSTYBĖS LYGIO EKSTREMALIOSIOS SITUACIJOS, PASKELBTOS DĖL COVID-19 LIGOS (KORONAVIRUSO INFEKCIJOS) PLITIMO GRĖSMĖS,  METU IŠDAVIMO IR LEIDIMŲ GALIOJIMO PANAIKINIMO TVARKOS APRAŠAS


I SKYRIUS
BENDROSIOS NUOSTATOS

1.	Leidimų užsieniečiams išimtiniais atvejais atvykti į Lietuvos Respubliką valstybės lygio ekstremaliosios situacijos, paskelbtos dėl COVID-19 ligos (koronaviruso infekcijos) plitimo grėsmės, metu išdavimo ir leidimų galiojimo panaikinimo tvarkos aprašas (toliau – Aprašas) nustato kriterijus ir tvarką, kuriais vadovaujantis Lietuvos Respublikos susisiekimo ministerijoje (toliau – ministerija) organizuojamas leidimų, suteikiančių teisę užsieniečiams išimtiniais atvejais atvykti į Lietuvos Respubliką (toliau – leidimas atvykti), išdavimo ir šių leidimų galiojimo panaikinimo tvarką. 
2.	Aprašas parengtas vadovaujantis Lietuvos Respublikos Vyriausybės 2010 m. kovo 24 d. nutarimo Nr. 330 „Dėl ministrams pavedamų valdymo sričių“ ir  Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. rugpjūčio 17 d. sprendimo Nr. V-1842 „Dėl leidimų užsieniečiams išimtiniais atvejais atvykti į Lietuvos Respubliką išdavimo reikalavimų“ (toliau – OV sprendimas Nr. V-1842) reikalavimais. 

II SKYRIUS 
SPRENDIMŲ DĖL LEIDIMO ATVYKTI PRIĖMIMO TVARKA

3. Nagrinėjami tik OV sprendime Nr. V-1842 nurodytus turinio ir pateikimo reikalavimus atitinkantys pareiškėjų prašymai. Pirminį prašymo atitikties nustatytiems turinio ir pateikimo reikalavimams įvertinimą atlieka atitinkamas savarankiškas ministerijos administracijos padalinys (toliau – atitinkamas savarankiškas padalinys) pagal savo kompetenciją, atsižvelgdamas į prašyme išdėstytas atvykimo aplinkybes ir nurodomus tikslus. Jeigu prašyme trūksta informacijos, atitinkamas savarankiškas padalinys per 1 darbo dieną kreipiasi į pareiškėją nurodytais kontaktais, prašydamas patikslinti trūkstamą informaciją ne vėliau kaip per dvi darbo dienas. Per nustatytą laiką negavus trūkstamos informacijos, prašymas toliau nenagrinėjamas.
4. Prašymų nagrinėjimui, sprendimų priėmimui ir prireikus persiuntimui nagrinėti pagal kompetenciją kitai atsakingai ministerijai taikomi OV sprendime Nr. V-1842 nurodyti terminai ir procedūros.
5. Prašymus nagrinėja ir sprendimą dėl leidimo atvykti Lietuvos Respublikos susisiekimo ministrui siūlo atitinkamas savarankiškas padalinys. Prireikus atitinkamo savarankiško padalinio vadovas gali kreiptis pritarimo į ministerijos Ekstremaliųjų situacijų operacijų centrą (toliau – ESOC).
6. Nustatomi šie leidimo atvykti pagrįstumo kriterijai: 
6.1. Lietuvoje nėra atitinkamos kvalifikacijos transporto sistemos, ryšių ir pašto specialistų; 
6.2. užsieniečių atvykimas būtinas vykdyti sutartinius įsipareigojimus, susijusius su transporto infrastruktūros, elektroninių ryšių ir pašto paslaugų infrastruktūros plėtra.
7. Prašymą pripažinus pagrįstu ir susisiekimo ministrui atitinkamo savarankiško padalinio teikimu priėmus sprendimą jį tenkinti, atitinkamas savarankiškas padalinys ne vėliau kaip per vieną darbo dieną parengia dokumentų projektus, reikalingus pritarimui gauti Lietuvos Respublikos Vyriausybės pasitarime – Lietuvos Respublikos Vyriausybės pasitarimo protokolinio sprendimo projektą, pagrįstą teikimą, susisiekimo ministro įsakymo dėl leidimo suteikimo projektą.
8. Lietuvos Respublikos Vyriausybei pritarus leidimui atvykti protokoliniu sprendimu ir  susisiekimo ministrui ne vėliau kaip per dvi darbo dienas pasirašius įsakymą dėl leidimo suteikimo, šis įsakymas elektroninių ryšių priemonėmis perduodamas pareiškėjui ir Valstybės sienos apsaugos tarnybai prie Vidaus reikalų ministerijos (toliau – VSAT).
9. Lietuvos Respublikos Vyriausybei nepritarus leidimui atvykti, atitinkamas savarankiškas padalinys informaciją apie priimtą sprendimą per dvi darbo dienas pateikia pareiškėjui. ir VSAT.
10. Išaiškėjus aplinkybėms, dėl kurių prašymas atvykti tenkintas nepagrįstai, atitinkamas savarankiškas padalinys inicijuoja tokio leidimo galiojimo panaikinimą. Leidimo panaikinimui taikoma tokia pati procedūra kaip ir suteikimui.
11. Užsieniečių asmens duomenys tvarkomi vadovaujantis 2016 m. balandžio 27 d. Europos Parlamento ir Tarybos reglamentu (ES) 2016/679 dėl fizinių asmenų apsaugos tvarkant asmens duomenis ir dėl laisvo tokių duomenų judėjimo ir kuriuo panaikinama Direktyva 95/46/EB (Bendrasis duomenų apsaugos reglamentas). Asmens duomenų tvarkymo tikslas – leidimo atvykti išdavimas. Duomenų subjektų teisės įgyvendinamos ministerijos nustatyta tvarka.

III SKYRIUS
BAIGIAMOSIOS NUOSTATOS

12. Ginčai dėl leidimo atvykti išdavimo, neišdavimo ir (ar) panaikinimo sprendžiami Lietuvos Respublikos teisės aktų nustatyta tvarka.

_________________

