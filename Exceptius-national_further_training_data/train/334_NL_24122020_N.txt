Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is de Wet
verbod pelsdierhouderij te wijzigen om, ter bescherming van de volks- en
diergezondheid, en gelet op de grote maatschappelijke onrust over en
toegenomen ethische bezwaren tegen het houden van nertsen, de
pelsdierhouderij vervroegd te beëindigen door de overgangstermijn te
verkorten;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
ARTIKEL I
De Wet verbod pelsdierhouderij wordt als volgt gewijzigd:
A
In artikel 4, aanhef, wordt «tot 1 januari 2024» vervangen door «tot en
met de dertiende dag na de datum van inwerkingtreding van de Wet van
[datum] tot wijziging van de Wet verbod pelsdierhouderij in verband met
een vervroegde beëindiging van de pelsdierhouderij (Stb. [jaartal/
nummer])».
B
Na artikel 7 wordt een artikel ingevoegd, luidende:
Artikel 8
Onze Minister kent een pelsdierhouder op aanvraag een vergoeding toe
voor schade veroorzaakt door de Wet van [datum] tot wijziging van de
Wet verbod pelsdierhouderij in verband met een vervroegde beëindiging
van de pelsdierhouderij (Stb. [jaartal, volgnummer]) die uitgaat boven het
normale maatschappelijke risico. 

ARTIKEL II
Deze wet treedt in werking met ingang van de dag na de datum van
uitgifte van het Staatsblad waarin zij wordt geplaatst.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 16 december 2020
Willem-Alexander
De Minister van Landbouw, Natuur en Voedselkwaliteit,
C.J. Schouten
De Minister van Volksgezondheid, Welzijn en Sport,
H.M. de Jonge
Uitgegeven de vierentwintigste december 2020
De Minister van Justitie en Veiligheid,
F.B.J. Grapperhaus