Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is voor de
huidige fase van de bestrijding van de epidemie van covid-19 tijdelijk een
aanvullend wettelijk instrumentarium te creëren in de Wet publieke
gezondheid dat voor de langere termijn een juridische basis vormt voor
een samenleving waarin het houden van afstand en andere gedragsvoorschriften van groot belang zijn;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
ARTIKEL I WIJZIGING WET PUBLIEKE GEZONDHEID
De Wet publieke gezondheid wordt als volgt gewijzigd:
A
Onder vernummering van hoofdstuk Va tot hoofdstuk VIIa wordt na
artikel 58 een hoofdstuk ingevoegd, luidende:
HOOFDSTUK VA. TIJDELIJKE BEPALINGEN BESTRIJDING
EPIDEMIE COVID-19
§ 1. Algemene bepalingen
Artikel 58a Begripsbepalingen
1. In dit hoofdstuk en de daarop berustende bepalingen wordt verstaan
onder:
besloten plaats: een andere dan openbare of publieke plaats en een
daarbij behorend erf, met inbegrip van gebouwen en plaatsen als bedoeld
in artikel 6, tweede lid, van de Grondwet;
beveiligingsmedewerker: een persoon belast met beveiligingswerkzaamheden als bedoeld in artikel 7, eerste, tweede en derde lid, van de
Wet particuliere beveiligingsorganisaties en recherchebureaus alsmede
een persoon in dienst van een bestuursorgaan als bedoeld in artikel 5,
vijfde lid, van die wet;
epidemie: de epidemie van covid-19, veroorzaakt door het virus
SARS-CoV-2;
evenement: elke voor het publiek toegankelijke verrichting van vermaak,
alsmede een herdenkingsplechtigheid, braderie, optocht op de weg,
voorstelling of feest op een andere plaats dan in een woning of op een
daarbij behorend erf of in een gebouw of op een plaats als bedoeld in
artikel 6, tweede lid, van de Grondwet, wedstrijd, beurs of congres. Onder
evenementen worden niet begrepen betogingen, vergaderingen en
godsdienstige en levensbeschouwelijke samenkomsten als bedoeld in de
Wet openbare manifestaties;
groepsverband: een aantal min of meer bijeen horende personen,
waarbij kennelijk sprake is van een zekere samenhang of omstandigheid
waardoor die personen bij elkaar zijn;
hygiënemaatregelen: maatregelen betreffende de inrichting van ruimten
of aldaar te gebruiken voorwerpen of materialen, of het treffen van
voorzieningen ten behoeve van de reinheid teneinde besmetting met of
overdracht van het virus SARS-CoV-2 zoveel mogelijk te voorkomen;
justitiële inrichting: een inrichting als bedoeld in artikel 1, onder b, van
de Penitentiaire beginselenwet, inrichting als bedoeld in artikel 1, onder b,
van de Beginselenwet justitiële jeugdinrichtingen, instelling als bedoeld in
artikel 1, onder b, van de Beginselenwet verpleging ter beschikking
gestelden of gesticht als bedoeld in artikel 2 van de Wet beginselen
gevangeniswezen BES;
kinderopvang: een kindercentrum of voorziening voor gastouderopvang
als bedoeld in artikel 1.1, eerste lid, van de Wet kinderopvang;
mantelzorger: een natuurlijke persoon die rechtstreeks voortvloeiend uit
een tussen personen bestaande sociale relatie zorg of hulp verleent
zonder dat dit beroeps- of bedrijfsmatig geschiedt;
onderwijsinstelling: een school, instelling of exameninstelling in de zin
van een onderwijswet als bedoeld in artikel 1, onder d, van de Wet op het
onderwijstoezicht, daaronder begrepen een niet bekostigde instelling;
Onze Ministers: Onze Minister, Onze Minister van Justitie en Veiligheid
en Onze Minister van Binnenlandse Zaken en Koninkrijksrelaties
gezamenlijk;
openbare plaats: een openbare plaats als bedoeld in artikel 1, eerste lid,
van de Wet openbare manifestaties;
ophouden: gedurende enige tijd ergens verkeren, terwijl er feitelijk
gelegenheid is om te gaan;
opsporingsambtenaar: een persoon die bij of krachtens artikel 141 of
142 van het Wetboek van Strafvordering of artikel 184 of 185 van het
Wetboek van Strafvordering BES is belast met de opsporing van strafbare
feiten;
persoon met een handicap: een persoon als bedoeld in artikel 1, tweede
zin, van het Verdrag inzake de rechten van personen met een handicap
(Trb. 2007, 169, en 2014, 113);
persoonlijke beschermingsmiddelen: uitrusting die bestemd is om te
worden gedragen of vastgehouden teneinde de eigen of een andere
persoon zoveel mogelijk te beschermen tegen overdracht van het virus
SARS-CoV-2;
publieke plaats: een voor het publiek openstaand gebouw als bedoeld in
artikel 174, eerste lid, van de Gemeentewet of artikel 176, eerste lid, van
de Wet openbare lichamen Bonaire, Sint Eustatius en Saba, en een daarbij
behorend erf, of een voor het publiek openstaand lokaal, voertuig of
vaartuig, met uitzondering van gebouwen en plaatsen als bedoeld in
artikel 6, tweede lid, van de Grondwet;
veilige afstand: de afstand, bedoeld in artikel 58f, tweede lid;
zorgaanbieder: een zorgaanbieder als bedoeld in artikel 1, eerste lid, van
de Wet kwaliteit, klachten en geschillen zorg, of als bedoeld in artikel 1,
onder j, van de Wet zorginstellingen BES, jeugdhulpaanbieder als bedoeld
in artikel 1.1 van de Jeugdwet, aanbieder van jeugdzorg als bedoeld in
artikel 18.4.7a van de Invoeringswet openbare lichamen Bonaire, Sint
Eustatius en Saba of aanbieder als bedoeld in artikel 1.1.1, eerste lid, van
de Wet maatschappelijke ondersteuning 2015;
zorglocatie: een bouwkundige voorziening of deel van een
bouwkundige voorziening met het daarbij behorende terrein waar zorg als
bedoeld in artikel 1 van de Wet kwaliteit, klachten en geschillen zorg wordt
verleend, waar jeugdzorg als bedoeld in artikel 18.4.7a van de Invoeringswet openbare lichamen Bonaire, Sint Eustatius en Saba wordt
verleend of waar beschermd wonen of opvang als bedoeld in artikel 1.1.1,
eerste lid, van de Wet maatschappelijke ondersteuning 2015 plaatsvindt of
accommodatie als bedoeld in artikel 1.1 van de Jeugdwet;
zorgverlener: een natuurlijke persoon die beroepsmatig zorg of dienst
als omschreven bij of krachtens de Wet langdurige zorg of de Zorgverzekeringswet verleent, jeugdhulpverlener als bedoeld in artikel 1.1 van de
Jeugdwet, beroepskracht als bedoeld in artikel 1.1.1 van de Wet
maatschappelijke ondersteuning 2015, natuurlijke persoon die beroepsmatig jeugdzorg als bedoeld in artikel 18.4.7a van de Invoeringswet
openbare lichamen Bonaire, Sint Eustatius en Saba verleent of zorgverlener als bedoeld in artikel 1.1.1 van de Wet algemene verzekering
bijzondere ziektekosten BES.
2. In dit hoofdstuk en de daarop berustende bepalingen wordt mede
verstaan onder:
basisregistratie personen: basisadministratie als bedoeld in de Wet
basisadministraties persoonsgegevens BES;
woning: een daarbij behorend erf.
Artikel 58b Doel en reikwijdte
1. Dit hoofdstuk is van toepassing op de bestrijding van de epidemie, of
een directe dreiging daarvan.
2. De bij of krachtens dit hoofdstuk toegekende bevoegdheden worden
slechts toegepast voor zover die toepassing:
a. gelet op de ernst van de bedreiging van de volksgezondheid
noodzakelijk is;
b. in overeenstemming is met de uitgangspunten van de democratische
rechtsstaat; en
c. gelet op het in het eerste lid genoemde doel de uitoefening van
grondrechten zo min mogelijk beperkt en aan dat doel evenredig is.
3. Dit hoofdstuk is mede van toepassing in de Nederlandse exclusieve
economische zone op een mijnbouwinstallatie als bedoeld in artikel 1,
onder o, van de Mijnbouwwet en een windpark als bedoeld in artikel 1 van
de Wet windenergie op zee.
Artikel 58c Procedurevoorschriften ministeriële regelingen
1. De vaststelling van een krachtens dit hoofdstuk vast te stellen
ministeriële regeling geschiedt door Onze Ministers, in overeenstemming
met Onze Minister die het mede aangaat en in overeenstemming met het
gevoelen van de ministerraad.
2. Een krachtens dit hoofdstuk vastgestelde ministeriële regeling wordt
binnen twee dagen nadat zij is vastgesteld aan beide Kamers der
Staten-Generaal overgelegd. Zij treedt niet eerder in werking dan een
week na deze overlegging. Indien binnen die termijn de Tweede Kamer
besluit niet in te stemmen met de regeling, vervalt deze van rechtswege.
3. In afwijking van het tweede lid kan een krachtens dit hoofdstuk
vastgestelde ministeriële regeling onverwijld na die vaststelling en de
bekendmaking in werking treden, indien sprake is van een zeer dringende
omstandigheid waarin ter beperking van gevaar direct moet worden
gehandeld. Onze Minister zendt de regeling binnen twee dagen na
vaststelling aan beide Kamers der Staten-Generaal, voorzien van een
gemotiveerde mededeling waarin de dringende omstandigheid uiteen
wordt gezet. De regeling vervalt van rechtswege indien de Tweede Kamer
binnen een week na de toezending besluit niet in te stemmen met de
regeling.
4. Een besluit als bedoeld in het tweede lid, derde zin, of derde lid,
derde zin, kan worden genomen op voorstel van een derde van het
grondwettelijk aantal leden van de Tweede Kamer.
5. Artikel 1 van de Tijdelijke wet COVID-19 Justitie en Veiligheid is niet
van toepassing.
6. Indien naar het oordeel van Onze Ministers en Onze Minister die het
mede aangaat een krachtens dit hoofdstuk vastgestelde ministeriële
regeling of een onderdeel daarvan niet langer noodzakelijk is voor het in
artikel 58b, eerste lid, genoemde doel, wordt die regeling daartoe zo
spoedig mogelijk gewijzigd of ingetrokken.
Artikel 58ca Vangnet BES
Indien zich in het openbare lichaam Bonaire, Sint Eustatius of Saba een
omstandigheid voordoet waarin een krachtens dit hoofdstuk vast te
stellen ministeriële regeling niet zodanig tijdig tot stand kan komen als ter
bestrijding van de epidemie noodzakelijk is, kan Onze Minister ter
uitvoering van artikel 7, eerste lid, de gezaghebber opdragen toepassing
te geven aan de hem in artikel 179 van de Wet openbare lichamen
Bonaire, Sint Eustatius en Saba toegekende bevoegdheid om algemeen
verbindende voorschriften vast te stellen ter bestrijding van de epidemie.
Binnen twee weken na de vaststelling van die opdracht wordt een
ministeriële regeling vastgesteld tot regeling van de in die voorschriften
genoemde onderwerpen. Onze Minister zendt de regeling binnen twee
dagen na vaststelling aan beide Kamers van de Staten-Generaal.
Artikel 58d Bevoegdheid voorzitter van de veiligheidsregio
1. Indien de uitoefening van die bevoegdheid leidt tot gevolgen van
meer dan plaatselijke betekenis, of ernstige vrees voor het ontstaan
daarvan, kan Onze Minister, al dan niet op aanbeveling van de voorzitter
van de veiligheidsregio, besluiten dat de voorzitter van de veiligheidsregio
in de betrokken gemeente bij uitsluiting bevoegd is toepassing te geven
aan:
a. een bij of krachtens dit hoofdstuk aan de burgemeester toegekende
bevoegdheid;
b. de in artikel 125, derde lid, van de Gemeentewet aan de burgemeester toegekende bevoegdheid, indien het de handhaving van bij of
krachtens dit hoofdstuk gestelde regels betreft.
2. Zodra een omstandigheid als bedoeld in het eerste lid zich niet langer
voordoet, trekt Onze Minister zijn besluit in.
3. In afwijking van artikel 39, eerste lid, van de Wet veiligheidsregio’s is
voor de bestrijding van de epidemie, of een directe dreiging daarvan, in
plaats van de voorzitter van de veiligheidsregio, de burgemeester
bevoegd toepassing te geven aan de in die bepaling genoemde artikelen,
met uitzondering van de artikelen 5 en 7 van de Wet veiligheidsregio’s en
artikel 176 van de Gemeentewet. Het eerste lid, aanhef en onder b, en
tweede lid zijn van overeenkomstige toepassing. 
Artikel 58e Differentiatie en lokaal maatwerk
1. In een krachtens dit hoofdstuk vast te stellen ministeriële regeling kan
in ieder geval onderscheid worden gemaakt:
a. binnen en tussen gemeenten en met betrekking tot de openbare
lichamen Bonaire, Sint Eustatius en Saba;
b. tussen personen, op basis van leeftijd;
c. tussen activiteiten;
d. tussen openbare, publieke en besloten plaatsen, of gedeelten
daarvan.
2. De burgemeester kan met het oog op bijzondere omstandigheden
ontheffing verlenen van:
a. het bepaalde bij of krachtens artikel 58g, eerste lid, 58h, eerste lid, of
58i;
b. de krachtens artikel 58j, eerste lid, gestelde regels, indien dat in die
regels is bepaald.
Aan de ontheffing kunnen voorschriften en beperkingen worden
verbonden.
3. Voordat de burgemeester een beslissing neemt omtrent de verlening
van een ontheffing vraagt hij advies aan de gemeentelijke gezondheidsdienst.
4. De burgemeester verleent geen ontheffing, indien het belang van de
bestrijding van de epidemie zich daartegen naar zijn oordeel verzet. Bij de
afweging van de betrokken belangen betrekt de burgemeester in ieder
geval:
a. de aard van de plaats, de aard van de activiteit en het aantal personen
waarop de te verlenen ontheffing betrekking heeft;
b. de gevolgen die verlening van de ontheffing zou hebben voor de
naleving van het bepaalde in artikel 58f, eerste lid, of van de krachtens
artikel 58f, vierde of vijfde lid, vastgestelde regels, in en buiten de plaats
waarop de te verlenen ontheffing betrekking heeft.
5. In een krachtens dit hoofdstuk vast te stellen ministeriële regeling kan
aan de burgemeester de bevoegdheid worden toegekend om de plaatsen
aan te wijzen waar de in die regeling gestelde regels van toepassing zijn.
Aan de uitoefening van de bevoegdheid kunnen in die ministeriële
regeling voorwaarden en beperkingen worden verbonden.
§ 2. Veilige afstand en andere gedragsvoorschriften
Artikel 58f Veilige afstand
1. Degene die zich buiten een woning ophoudt, houdt een veilige
afstand tot andere personen.
2. De veilige afstand wordt vastgesteld bij algemene maatregel van
bestuur, gehoord het RIVM. De voordracht voor de algemene maatregel
van bestuur wordt niet eerder gedaan dan een week nadat het ontwerp
aan beide Kamers van de Staten-Generaal is overgelegd.
3. De veilige afstand geldt niet:
a. tussen personen die op hetzelfde adres woonachtig zijn;
b. voor een opsporingsambtenaar, toezichthouder, beveiligingsmedewerker, zorgverlener, mantelzorger of geestelijke bedienaar of persoon die
werkzaam is bij een justitiële inrichting, bij de politie, de brandweer, de
krijgsmacht of in de kinderopvang of die eerste hulp biedt bij een het
leven of de gezondheid bedreigende situatie, voor zover deze zijn taak niet
op gepaste wijze kan uitoefenen met inachtneming van de veilige afstand;
c. voor degene jegens wie een onder b genoemde persoon zijn taak
uitoefent;
d. tussen een persoon met een handicap of persoon tot en met de
leeftijd van twaalf jaar en diens begeleider, voor zover die persoon zich
niet met inachtneming van de veilige afstand jegens zijn begeleider buiten
een woning kan ophouden.
4. Bij ministeriële regeling kan worden bepaald dat het eerste lid onder
de in die regeling bepaalde omstandigheden niet van toepassing is, indien
in die omstandigheden door het treffen van hygiënemaatregelen, het
gebruik van persoonlijke beschermingsmiddelen of op andere wijze, een
beschermingsniveau wordt bereikt dat ten minste gelijkwaardig is aan het
beschermingsniveau dat bereikt wordt door het houden van de veilige
afstand.
5. Bij ministeriële regeling kan vrijstelling worden verleend van het
eerste lid. Aan een vrijstelling kunnen voorschriften en beperkingen
worden verbonden.
6. Indien naar het oordeel van Onze Ministers gelet op het in artikel 58b,
eerste lid, genoemde doel de veilige afstand kan worden verkleind of op
nihil kan worden gesteld, wordt zo spoedig mogelijk een voordracht
gedaan voor een daartoe vast te stellen algemene maatregel van bestuur.
Artikel 58g Groepsvorming
1. Bij ministeriële regeling kunnen plaatsen, niet zijnde woningen,
worden aangewezen, waar het niet is toegestaan zich in groepsverband
op te houden met meer dan een bij die regeling vast te stellen aantal
personen.
2. Het eerste lid is niet van toepassing op:
a. de personen, bedoeld in artikel 58f, derde lid, onder a en d, voor
zover zij zich onderling ophouden;
b. een persoon als bedoeld in artikel 58f, derde lid, onder b en c;
c. een persoon die in gemeenschap met anderen zijn godsdienst of
levensovertuiging belijdt;
d. een vergadering of betoging als bedoeld in de Wet openbare
manifestaties;
e. een verkiezing als bedoeld in de Kieswet;
f. een vergadering van de Staten-Generaal of van een commissie
daaruit;
g. een vergadering van de gemeenteraad, provinciale staten en het
algemeen bestuur van een waterschap, of van een door deze organen
ingestelde commissie;
h. een bijeenkomst van een internationale organisatie, die gevestigd is
op het grondgebied van het Koninkrijk, of van een verdragspartij van een
verdrag waarbij het Koninkrijk partij is;
i. een bijeenkomst die plaatsvindt onder verantwoordelijkheid van een
rechter of een officier van justitie in de uitoefening van zijn ambt of die
dient ter behandeling van een bezwaar of administratief beroep.
Artikel 58h Niet openstellen of voorwaarden voor openstelling
van publieke plaatsen
1. Bij ministeriële regeling kunnen publieke plaatsen worden aangewezen die niet of slechts onder in die regeling gestelde voorwaarden voor
publiek mogen worden opengesteld. Tot de voorwaarden kan behoren dat
ten hoogste een bij die regeling vast te stellen aantal personen als publiek
aanwezig mag zijn.
2. De volgende plaatsen worden niet aangewezen als publieke plaatsen
die niet voor publiek mogen worden opengesteld:
a. een stemlokaal;
b. een plaats die is bestemd voor een vergadering van de StatenGeneraal of van een commissie daaruit;
c. een plaats die is bestemd voor een vergadering van de gemeenteraad, provinciale staten en het algemeen bestuur van een waterschap,
of van een door deze organen ingestelde commissie;
d. een gerechtsgebouw.
Artikel 58i Evenementen
Bij ministeriële regeling kunnen evenementen worden aangewezen die
niet of slechts onder voorwaarden mogen worden georganiseerd. Tot de
voorwaarden kan behoren dat ten hoogste een bij die regeling vast te
stellen aantal personen aan het evenement mag deelnemen.
Artikel 58j Overige regels
1. Bij ministeriële regeling kunnen regels worden gesteld over:
a. hygiënemaatregelen en persoonlijke beschermingsmiddelen, met
inbegrip van de verplichting tot toepassing of gebruik hiervan. De regels
hebben geen betrekking op de toepassing of het gebruik in een woning;
b. de uitoefening van beroepen waarbij het niet mogelijk is ten minste
de veilige afstand te houden tot een klant of patiënt, met inbegrip van een
verbod tot uitoefening daarvan;
c. het gebruik van voorzieningen die voor het publiek toegankelijk zijn,
met inbegrip van een verbod tot het gebruik daarvan;
d. de bezettingsgraad van de plaatsen waar tegen betaling verblijf wordt
aangeboden aan personen die niet als ingezetene zijn ingeschreven in de
basisregistratie personen met een adres in de gemeente waar dit verblijf
wordt aangeboden;
e. het gebruik of voor consumptie gereed hebben van alcoholhoudende
drank als bedoeld in artikel 1, eerste lid, van de Drank- en Horecawet op
openbare plaatsen, met inbegrip van een verbod daarop, onverminderd
het bepaalde bij of krachtens de Drank- en Horecawet.
2. Artikel 1, eerste lid, van de Wet gedeeltelijk verbod gezichtsbedekkende kleding vindt geen toepassing voor zover de bij dat artikellid
verboden gezichtsbedekking geheel of gedeeltelijk het gevolg is van het
dragen van persoonlijke beschermingsmiddelen.
Artikel 58k Zorgplicht publieke plaatsen
1. Degene die bevoegd is tot het aan een publieke plaats treffen van
voorzieningen of tot het openstellen van een publieke plaats voor publiek,
draagt ten aanzien van die publieke plaats zorg voor zodanige voorzieningen of openstelling dat de daar aanwezige personen de bij of krachtens
de artikelen 58f tot en met 58j gestelde regels in acht kunnen nemen.
2. Indien de burgemeester van oordeel is dat de daar aanwezige
personen het bepaalde bij of krachtens de artikelen 58f tot en met 58j niet
in acht kunnen nemen, kan hij een schriftelijke aanwijzing geven aan
degene die bevoegd is tot het aan die plaats treffen van voorzieningen of
tot het openstellen van die plaats voor publiek.
3. In de aanwijzing geeft de burgemeester met redenen omkleed aan op
welke punten de aanwezige personen de bij of krachtens de artikelen 58f
tot en met 58j gestelde regels niet in acht kunnen nemen, alsmede de in
verband daarmee te nemen maatregelen. Een aanwijzing bevat de termijn
waarbinnen degene die bevoegd is tot het aan die plaats treffen van
voorzieningen of tot het openstellen van die plaats voor publiek, de
maatregelen treft.
4. In een spoedeisende situatie kan de burgemeester een bevel geven.
Indien het bevel mondeling wordt gegeven, wordt het zo spoedig mogelijk
op schrift gesteld en bekendgemaakt. 
Artikel 58l Zorgplicht besloten plaatsen
1. Degene die bevoegd is tot het aan een besloten plaats, niet zijnde een
woning, treffen van voorzieningen of tot het toelaten tot een besloten
plaats van personen, draagt ten aanzien van die besloten plaats zorg voor
zodanige voorzieningen of toelating dat de daar aanwezige personen de
bij of krachtens de artikelen 58f tot en met 58j gestelde regels in acht
kunnen nemen.
2. Indien de besloten plaats een ruimte betreft waar een beroep of
bedrijf wordt uitgeoefend en Onze Minister van oordeel is dat de daar
aanwezige personen het bepaalde bij of krachtens de artikelen 58f tot en
met 58j niet in acht kunnen nemen, kan hij een schriftelijke aanwijzing
geven aan degene die bevoegd is tot het aan die plaats treffen van
voorzieningen of tot het toelaten tot die plaats van personen. Indien de
besloten plaats een ruimte betreft waar geen beroep of bedrijf wordt
uitgeoefend, is de burgemeester bevoegd deze aanwijzing te geven.
3. In de aanwijzing geeft Onze Minister onderscheidenlijk de burgemeester met redenen omkleed aan op welke punten de aanwezige
personen de bij of krachtens de artikelen 58f tot en met 58j gestelde regels
niet in acht kunnen nemen, alsmede de in verband daarmee te nemen
maatregelen. Een aanwijzing bevat de termijn waarbinnen degene die
bevoegd is tot het aan die plaats treffen van voorzieningen of tot het
toelaten tot die plaats van personen, de maatregelen treft.
4. In een spoedeisende situatie kan Onze Minister onderscheidenlijk de
burgemeester een bevel geven. Indien het bevel mondeling wordt
gegeven, wordt het zo spoedig mogelijk op schrift gesteld en bekendgemaakt.
5. Het tweede tot en met vierde lid zijn niet van toepassing op bij
ministeriële regeling aangewezen plaatsen onder in die regeling gestelde
voorwaarden.
Artikel 58m Maatregelen voor openbare plaatsen
Indien de burgemeester van oordeel is dat de omstandigheden op een
openbare plaats zodanig zijn dat de daar aanwezige personen het
bepaalde bij of krachtens de artikelen 58f tot en met 58j niet in acht
kunnen nemen, of bij ernstige vrees voor het ontstaan daarvan, kan hij de
bevelen geven die nodig zijn om de naleving van deze artikelen op een
openbare plaats te verzekeren.
Artikel 58n Maatregelen voor besloten plaatsen
Indien door een gedraging of activiteit in of vanuit een besloten plaats,
niet zijnde een woning, een ernstige vrees voor de onmiddellijke
verspreiding van het virus SARS-CoV-2 ontstaat, kan de burgemeester de
bevelen geven die nodig zijn voor de beëindiging van de gedraging of
activiteit en de daar aanwezige personen bevelen zich onmiddellijk te
verwijderen.
§ 3. Sectorspecifieke bepalingen
Artikel 58o Zorgaanbieders en zorglocaties
1. Een zorgaanbieder draagt zorg voor een zodanige openstelling,
inrichting en zorg, jeugdhulp of maatschappelijke ondersteuning dat de
aanwezige personen die niet bij de zorg, jeugdhulp of maatschappelijke
ondersteuning betrokken zijn of die geen mantelzorger zijn, de bij of
krachtens de artikelen 58f tot en met 58j gestelde regels redelijkerwijs in
acht kunnen nemen. 
2. Een zorgaanbieder kan, indien dit noodzakelijk is om verspreiding van
het virus SARS-CoV-2 naar dan wel vanuit een zorglocatie te voorkomen
en de maatregelen die de zorgaanbieder treft op grond van het eerste lid
onvoldoende zijn om die verspreiding te voorkomen, beperkingen of
andere voorwaarden stellen aan de toegang van personen tot een
zorglocatie door iemand die niet bij de zorg, jeugdhulp of maatschappelijke ondersteuning betrokken is of die geen mantelzorger is.
3. Indien Onze Minister van oordeel is dat personen die niet bij de zorg,
jeugdhulp of maatschappelijke ondersteuning betrokken zijn of die geen
mantelzorger zijn, de in het eerste lid genoemde regels onvoldoende in
acht kunnen nemen, kan hij de zorgaanbieder een schriftelijke aanwijzing
geven. In de aanwijzing geeft Onze Minister met redenen omkleed aan op
welke punten de aanwezige personen de regels niet in acht kunnen
nemen, alsmede de in verband daarmee te nemen maatregelen. Een
aanwijzing bevat de termijn waarbinnen de zorgaanbieder de maatregelen
treft. In een spoedeisende situatie kan Onze Minister een bevel geven.
Indien het bevel mondeling wordt gegeven, wordt het zo spoedig mogelijk
op schrift gesteld en bekendgemaakt.
4. Indien de maatregelen die een zorgaanbieder neemt op grond van het
eerste en tweede lid, onvoldoende of onevenredig zijn om verspreiding
van het virus SARS-CoV-2 naar dan wel vanuit een zorglocatie te
voorkomen, kunnen bij ministeriële regeling beperkingen of andere
voorwaarden worden gesteld aan het door de zorgaanbieder toelaten tot
zorglocaties van personen die niet bij de zorg, jeugdhulp of maatschappelijke ondersteuning betrokken zijn of die geen mantelzorger zijn, tenzij het
belang van de volksgezondheid niet opweegt tegen de belangen van de
cliënten en patiënten bij die toegang. In de ministeriële regeling kan
onderscheid worden gemaakt tussen zorglocaties of categorieën daarvan.
5. Beperkingen of andere voorwaarden als bedoeld in het tweede en
vierde lid hebben geen betrekking op:
a. belemmeringen voor de toegang van tenminste één familielid of
naaste tot een in de zorglocatie verblijvende persoon, behoudens in geval
van uitzonderlijke omstandigheden;
b. toegang van familieleden of naasten tot een in de zorglocatie
verblijvende persoon van wie de behandelend arts verwacht dat deze op
korte termijn zal overlijden;
c. toegang in verband met het horen van een cliënt als bedoeld in artikel
38, eerste lid, van de Wet zorg en dwang psychogeriatrische en verstandelijk gehandicapte cliënten of het horen van betrokkene als bedoeld in de
artikelen 6:1, derde lid, en 7:1, derde lid, van de Wet verplichte geestelijke
gezondheidszorg;
d. toegang van advocaten en cliëntenvertrouwenspersonen als bedoeld
in de Wet zorg en dwang psychogeriatrische en verstandelijk gehandicapte cliënten, en advocaten en patiëntenvertrouwenspersonen als
bedoeld in de Wet verplichte geestelijke gezondheidszorg.
6. De artikelen 58l en 58n zijn niet van toepassing.
Artikel 58p Personenvervoer
1. Bij ministeriële regeling kan worden bepaald dat het aanbieden van
bepaalde categorieën van personenvervoer geheel of gedeeltelijk
verboden is.
2. Bij ministeriële regeling kunnen regels worden gesteld over de
toegang tot en het gebruik van voorzieningen voor personenvervoer.
Hierbij kan worden afgeweken van artikel 58f, derde lid, onder a. 
Artikel 58q Onderwijsinstellingen
1. Bij ministeriële regeling kan worden bepaald dat het verrichten van
onderwijsactiviteiten in onderwijsinstellingen geheel of gedeeltelijk
verboden is en kunnen beperkingen of andere voorwaarden worden
gesteld aan het verrichten van onderwijsactiviteiten in onderwijsinstellingen. Daarbij kan onderscheid worden gemaakt tussen onderwijsinstellingen of categorieën daarvan.
2. Met het toezicht op de naleving van het bepaalde krachtens het eerste
lid zijn belast de ambtenaren van de inspectie van het onderwijs die zijn
belast met het toezicht op de naleving van bij of krachtens een onderwijswet als bedoeld in artikel 1, onderdeel d, onder 1, van de Wet op het
onderwijstoezicht gegeven voorschriften.
Artikel 58r Kinderopvang
1. Bij ministeriële regeling kan worden bepaald dat het verboden is
kinderopvang geheel of gedeeltelijk geopend te hebben.
2. In de ministeriële regeling kunnen in ieder geval kindercentra of
voorzieningen voor gastouderopvang worden uitgezonderd die opvang
bieden aan:
a. kinderen van ouders die werken in bij ministeriële regeling aangewezen cruciale beroepen of vitale processen;
b. kinderen in bij die regeling aangewezen leeftijdscategorieën; en
c. kinderen voor wie vanwege bijzondere problematiek of een moeilijke
thuissituatie maatwerk nodig is.
3. In de ministeriële regeling kan de burgemeester worden opgedragen
om locaties aan te wijzen, onderwijsinstellingen daaronder begrepen, die
tot vierentwintig uur per dag en zeven dagen per week opvang bieden aan
kinderen als bedoeld in het tweede lid. Op deze locaties zijn de eisen,
genoemd in hoofdstuk 1, afdeling 3, paragraaf 2, van de Wet kinderopvang, van overeenkomstige toepassing. In de ministeriële regeling
kunnen daarvan eisen worden uitgezonderd.
4. In afwijking van artikel 58j, eerste lid, onder a, kunnen bij ministeriële
regeling regels worden gesteld over hygiënemaatregelen en persoonlijke
beschermingsmiddelen, met inbegrip van de verplichting tot toepassing
of gebruik hiervan, voor zover een kindercentrum, een gastouderbureau
of een voorziening voor gastouderopvang in een woning is gevestigd. Dit
geldt tevens voor opvang in een woning die wordt geboden op grond van
het derde lid.
5. De artikelen 1.61, 1.62, vierde en vijfde lid, 1.63 tot en met 1.66, 1.67a,
1.72 en 1.80 van de Wet kinderopvang zijn van overeenkomstige
toepassing ten aanzien van de handhaving van de bij of krachtens dit
hoofdstuk gestelde regels in de kinderopvang. Artikel 1.81 van die wet is
van overeenkomstige toepassing, voor zover de houder reeds is geregistreerd in het landelijk register kinderopvang. Het tweede, derde en vierde
lid van artikel 58l zijn niet van toepassing.
§ 4. Overige bepalingen
Artikel 58s Verantwoording en informatievoorziening
1. Onze Minister zendt maandelijks aan beide Kamers van de StatenGeneraal een met redenen omkleed overzicht van de krachtens dit
hoofdstuk geldende maatregelen en wordt tevens aangegeven wat de
verwachtingen zijn ten aanzien van het voortduren van de maatregelen.
2. De burgemeester verstrekt desgevraagd aan Onze Minister gegevens
en inlichtingen die hij voor de statistiek, informatievoorziening en
beleidsvorming met betrekking tot de uitoefening van bevoegdheden op
grond van dit hoofdstuk nodig heeft. De gegevens en inlichtingen worden
kosteloos verstrekt door tussenkomst van de voorzitter van de veiligheidsregio.
3. Bij ministeriële regeling kunnen regels worden gesteld met
betrekking tot de soort informatie die de burgemeester verstrekt en de
wijze waarop de burgemeester de gegevens en inlichtingen verzamelt en
verstrekt.
4. De burgemeester is aan de gemeenteraad verantwoording schuldig
over het door hem krachtens dit hoofdstuk gevoerde bestuur en
waarborgt de betrokkenheid van de gemeenteraad en het college van
burgemeester en wethouders bij dat bestuur. De burgemeester verstrekt
de wethouders de informatie over de uitoefening van zijn bevoegdheden
bij of krachtens dit hoofdstuk die zij nodig hebben voor de uitoefening van
de taken van het college. Het tweede en derde lid van artikel 180 van de
Gemeentewet zijn van toepassing.
5. Indien de voorzitter van de veiligheidsregio na een besluit als bedoeld
in artikel 58d, eerste lid, toepassing heeft gegeven aan een bevoegdheid
als bedoeld in dat lid, is hij daarover verantwoording schuldig aan de
betrokken gemeenteraden. Hij brengt daartoe een verslag uit en beantwoordt de vragen van die raden.
Artikel 58t
De Afdeling advisering van de Raad van State wordt elke drie maanden
gehoord over de krachtens dit hoofdstuk geldende maatregelen voorafgaand aan het besluit tot verlenging als bedoeld in artikel VIII, derde lid.
Artikel 58u Last onder bestuursdwang en last onder dwangsom
1. Onze Minister is bevoegd tot het opleggen van een last onder
bestuursdwang ter handhaving van:
a. het bepaalde krachtens artikel 58j, eerste lid, indien de overtreding
wordt begaan op een besloten plaats indien deze een ruimte betreft waar
een beroep of bedrijf wordt uitgeoefend;
b. het bepaalde krachtens de artikelen 58l, tweede lid, eerste zin, en –
indien het een bevel van Onze Minister betreft – vierde lid, 58o, derde en
vierde lid, 58p en 58q, eerste lid.
2. Onze Minister is bevoegd tot het opleggen van een last onder
dwangsom ter handhaving van het bepaalde bij of krachtens de artikelen
58f, eerste en vierde lid, en vijfde lid, tweede zin, en 58g, eerste lid, indien
de overtreding wordt begaan op een besloten plaats indien deze een
ruimte betreft waar een beroep of bedrijf wordt uitgeoefend.
3. De burgemeester is bevoegd tot het opleggen van een last onder
bestuursdwang ter handhaving van:
a. het bepaalde bij of krachtens de artikelen 58h, eerste lid, en 58i;
b. het bepaalde krachtens artikel 58j, eerste lid, indien de overtreding
wordt begaan op een openbare of publieke plaats of een besloten plaats
indien deze geen ruimte betreft waar een beroep of bedrijf wordt
uitgeoefend.
4. De burgemeester is bevoegd tot het opleggen van een last onder
dwangsom ter handhaving van het bepaalde bij of krachtens de artikelen
58f, eerste en vierde lid, en vijfde lid, tweede zin, en 58g, eerste lid, indien
de overtreding wordt begaan op een openbare of publieke plaats of een
besloten plaats indien deze geen ruimte betreft waar een beroep of bedrijf
wordt uitgeoefend.
B
Na artikel 64 wordt een artikel ingevoegd, luidende:
Artikel 64a Grondslag voor aanwijzing andere toezichthouders
dan IGJ en NVWA
1. Met het toezicht op de naleving van het bepaalde bij of krachtens
hoofdstuk Va of onderdelen daarvan, met uitzondering van de artikelen
58q en 58r, zijn voorts belast de bij besluit van Onze Minister aangewezen
ambtenaren. Indien de aanwijzing ambtenaren betreft, ressorterende
onder een ander ministerie dan dat van Onze Minister, wordt het besluit
genomen in overeenstemming met Onze Minister die het mede aangaat.
2. Van een besluit als bedoeld in het eerste lid wordt mededeling
gedaan door plaatsing in de Staatscourant.
C
In hoofdstuk VII wordt na artikel 65 een paragraaf ingevoegd, luidende:
§ 1a. Opsporing
Artikel 65a Grondslag voor aanwijzing buitengewone opsporingsambtenaren
1. Met de opsporing van de in artikel 68bis strafbaar gestelde feiten zijn,
onverminderd artikel 141 van het Wetboek van Strafvordering en artikel
184 van het Wetboek van Strafvordering BES, belast de door Onze
Minister in overeenstemming met Onze Minister van Justitie en Veiligheid
aangewezen ambtenaren. Indien de aanwijzing ambtenaren betreft,
ressorterende onder een ander ministerie dan dat van Onze Minister of
van Onze Minister van Justitie en Veiligheid, wordt het besluit genomen in
overeenstemming met Onze Minister die het mede aangaat.
2. De aangewezen ambtenaren zijn tevens belast met de opsporing van
de feiten, strafbaar gesteld in de artikelen 179 tot en met 182 en 184 van
het Wetboek van Strafrecht dan wel de artikelen 185 tot en met 188 en 190
van het Wetboek van Strafrecht BES, voor zover deze feiten betrekking
hebben op een bevel, vordering of handeling, gedaan of ondernomen
door henzelf.
3. Van een besluit als bedoeld in het eerste lid wordt mededeling
gedaan door plaatsing in de Staatscourant.
D
In paragraaf 2 van hoofdstuk VII wordt na artikel 68 een artikel
ingevoegd, luidende:
Artikel 68bis Strafbaarstellingen en strafsancties regels
hoofdstuk Va
1. Met een hechtenis van ten hoogste zeven dagen of geldboete van de
eerste categorie wordt gestraft degene die handelt in strijd met het
bepaalde bij of krachtens:
a. artikel 58e, tweede lid, laatste zin, voor zover het een ontheffing
betreft van het bepaalde bij of krachtens artikel 58g, eerste lid, 58h, eerste
lid, 58i of van de in artikel 58e, tweede lid, onder b, bedoelde regels; of
b. artikel 58g, eerste lid, 58h, eerste lid, 58i, 58j, eerste lid, 58k, tweede
lid, 58l, tweede lid, eerste of tweede zin, 58o, derde lid, eerste zin of vierde
lid, eerste zin, 58p, eerste of tweede lid, of 58q, eerste lid, eerste zin.
2. Met een geldboete van ten hoogste vijfennegentig euro wordt
gestraft degene die handelt in strijd met het bepaalde bij of krachtens
artikel 58f, eerste, vierde of vijfde lid, tweede zin.
3. De in dit artikel strafbaar gestelde feiten zijn overtredingen. 
4. In afwijking van het bij en krachtens de Wet justitiële en strafvorderlijke gegevens bepaalde worden de gegevens met betrekking tot
geldboetes, opgelegd voor overtreding van artikel 58f, eerste lid, of artikel
58g, eerste lid, niet aangemerkt als justitiële gegevens.
5. In afwijking van artikel 35 van de Wet justitiële en strafvorderlijke
gegevens worden de in dit artikel strafbaar gestelde feiten niet betrokken
bij het onderzoek naar het gedrag van een natuurlijke persoon of
rechtspersoon als bedoeld in artikel 28 van die wet.
E
In artikel 68b wordt na «47a,» ingevoegd «58r, derde lid, tweede en
derde zin, en vijfde lid,».
F
Na artikel 68k wordt een artikel ingevoegd, luidende:
Artikel 68ka Last onder dwangsom BES
1. Op de bevoegdheid tot het opleggen van een last onder dwangsom
ter handhaving van het bepaalde bij of krachtens de in artikel 58u
genoemde bepalingen zijn de artikelen 5:5 tot en met 5:10, 5:31d tot en
met 5:34, 5:37 en 5:38 van de Algemene wet bestuursrecht van
toepassing.
2. De bevoegdheid tot invordering van een verbeurde dwangsom
verjaart door verloop van een jaar na de dag waarop zij is verbeurd. Op de
invordering is artikel 68k, zesde tot en met tiende lid, van overeenkomstige toepassing.
ARTIKEL II OVERGANGSBEPALING BIJ VERVAL ARTIKEL 1
TIJDELIJKE WET COVID-19 JUSTITIE EN VEILIGHEID
Indien artikel 1 van de Tijdelijke wet COVID-19 Justitie en Veiligheid is
vervallen op het tijdstip waarop deze wet in werking treedt of vervalt op
een later tijdstip, blijft dat artikel vanaf dat tijdstip van toepassing op de
procedure, bedoeld in artikel 58f, tweede lid, tweede zin, van de Wet
publieke gezondheid.
ARTIKEL III WIJZIGING ARBEIDSOMSTANDIGHEDENWET
Aan artikel 28 van de Arbeidsomstandighedenwet wordt een lid
toegevoegd, luidende:
7. De bevoegdheden uit het eerste tot en met zesde lid zijn van
overeenkomstige toepassing indien in verband met de bestrijding van de
epidemie van covid-19 bij of krachtens wettelijk voorschrift voorgeschreven maatregelen dan wel andere maatregelen die de kans op
verspreiding van het virus SARS-CoV-2 gezien de stand van de wetenschap en professionele dienstverlening kunnen beperken, in ernstige mate
niet worden getroffen.
ARTIKEL IV WIJZIGING ARBEIDSVEILIGHEIDSWET BES
Aan artikel 2 van de Arbeidsveiligheidswet BES wordt een lid toegevoegd, luidende:
12. De bevoegdheden uit het derde en vierde lid zijn van overeenkomstige toepassing indien in verband met de bestrijding van de epidemie
van covid-19 bij of krachtens wettelijk voorschrift voorgeschreven
maatregelen dan wel andere maatregelen die de kans op verspreiding van
het virus SARS-CoV-2 gezien de stand van de wetenschap en professionele dienstverlening kunnen beperken, in ernstige mate niet worden
getroffen.
ARTIKEL V WIJZIGING WET KINDEROPVANG
In de Wet kinderopvang wordt na artikel 1.57d een artikel ingevoegd,
luidende:
Artikel 1.57e
1. Bij regeling van Onze Minister kunnen kindercentra, gastouderbureaus en voorzieningen voor gastouderopvang tijdelijk worden vrijgesteld
van een of meer artikelen van deze paragraaf, indien naleving van die
artikelen redelijkerwijs niet gevergd kan worden vanwege bijzondere
omstandigheden die verband houden met de bestrijding van de epidemie
van covid-19. Aan de vrijstelling kunnen voorschriften en beperkingen
worden verbonden.
2. Een vrijstelling geldt voor de duur van ten hoogste drie maanden en
kan telkens voor ten hoogste drie maanden bij regeling van Onze Minister
worden verlengd.
ARTIKEL VI WIJZIGING WEGENVERKEERSWET 1994
Aan artikel 2, tweede lid, van de Wegenverkeerswet 1994 wordt, onder
vervanging van de punt aan het slot door een puntkomma, een onderdeel
toegevoegd, luidende:
c. de bestrijding van de epidemie van covid-19.
ARTIKEL VII Anterieure gemeentelijke verordeningen en eilandsverordeningen
Artikel 122 van de Gemeentewet en artikel 216 van de Wet openbare
lichamen Bonaire, Sint Eustatius en Saba zijn niet van toepassing op de
bepalingen van gemeentelijke verordeningen onderscheidenlijk eilandsverordeningen die voorzien in bestrijding van de epidemie, bedoeld in
hoofdstuk Va van de Wet publieke gezondheid, en niet met het bepaalde
bij of krachtens dat hoofdstuk in strijd zijn.
ARTIKEL VIIA JUSTITIËLE DOCUMENTATIE NOODVERORDENINGEN COVID-19
In afwijking van artikel 6 van de Wet justitiële en strafvorderlijke
gegevens worden justitiële gegevens betreffende zaken waarin een
geldboete is opgelegd voor overtreding van artikel 443 van het Wetboek
van Strafrecht, voor zover het een overtreding betreft in verband met
maatregelen genomen ter bestrijding van de epidemie van covid-19, of
een directe dreiging daarvan, zo snel mogelijk na de inwerkingtreding van
deze wet vernietigd. 
ARTIKEL VIIB TUSSENTIJDSE VERANTWOORDING VOORZITTER
VEILIGHEIDSREGIO
Binnen een maand na inwerkingtreding van deze wet brengt de
voorzitter van de veiligheidsregio een verslag uit als bedoeld in artikel 40,
eerste lid, van de Wet veiligheidsregio’s over het verloop van de gebeurtenissen en de besluiten die hij heeft genomen voor de bestrijding van de
epidemie van covid-19, of een directe dreiging daarvan, tot het moment
van die inwerkingtreding. Artikel 40, tweede tot en met zesde lid, van de
Wet veiligheidsregio’s is van overeenkomstige toepassing.
ARTIKEL VIIC WIJZIGING WETSVOORSTEL 35 538 (TIJDELIJKE
WET NOTIFICATIEAPPLICATIE COVID-19)
Indien het bij koninklijke boodschap van 21 augustus 2020 ingediende
voorstel van wet houdende tijdelijke bepalingen in verband met de inzet
van een notificatieapplicatie bij de bestrijding van de epidemie van
covid-19 en waarborgen ter voorkoming van misbruik daarvan (Tijdelijke
wet notificatieapplicatie covid-19) (35 538) tot wet is of wordt verheven en
die wet in werking is getreden of treedt, wordt in artikel 6d, zesde lid, van
de Wet publieke gezondheid «In afwijking van het derde lid» vervangen
door «In afwijking van het vijfde lid».
ARTIKEL VIID SAMENLOOP WETSVOORSTEL 35 337
(ALCOHOLWET)
1. Indien het bij koninklijke boodschap van 13 november 2019
ingediende voorstel van wet tot wijziging van de Drank- en Horecawet in
verband met het Nationaal Preventieakkoord en evaluatie van de wet
(35 337) tot wet is of wordt verheven en artikel I, onderdeel EE, van die
wet eerder in werking is getreden of treedt dan artikel I, onderdeel A, van
deze wet, wordt in artikel I, onderdeel A, artikel 58j, eerste lid, onder e, van
deze wet «Drank- en Horecawet» telkens vervangen door «Alcoholwet».
2. Indien het in het eerste lid genoemde wetsvoorstel tot wet is of wordt
verheven en artikel I, onderdeel EE, van die wet op hetzelfde tijdstip in
werking treedt als of later in werking treedt dan artikel I, onderdeel A, van
deze wet, wordt met ingang van het tijdstip van inwerkingtreding in artikel
58j, eerste lid, onder e, van de Wet publieke gezondheid «Drank- en
Horecawet» telkens vervangen door «Alcoholwet».
ARTIKEL VIII VERVALBEPALING
1. Met ingang van drie maanden na het tijdstip van inwerkingtreding
van deze wet vervallen:
a. hoofdstuk Va, paragraaf 1a van hoofdstuk VII en de artikelen 64a,
68bis en 68ka van de Wet publieke gezondheid;
b. artikel 28, zevende lid, van de Arbeidsomstandighedenwet;
c. artikel 2, twaalfde lid, van de Arbeidsveiligheidswet BES;
d. artikel 1.57e van de Wet kinderopvang.
2. Bij koninklijk besluit kan voor in het eerste lid genoemde bepalingen
of onderdelen daarvan worden bepaald dat zij op een eerder tijdstip
vervallen.
3. Bij koninklijk besluit kan voor in het eerste lid genoemde bepalingen
of onderdelen daarvan worden bepaald dat zij op een later tijdstip
vervallen, met dien verstande dat dit tijdstip steeds ten hoogste drie
maanden na het tijdstip ligt waarop die bepalingen of onderdelen zouden
vervallen.
4. De voordracht voor een koninklijk besluit als bedoeld in het tweede of
derde lid, wordt niet eerder gedaan dan een week nadat het ontwerp aan
beide Kamers van de Staten-Generaal is overgelegd.
ARTIKEL IX TERUGWIJZIGING ARTIKEL I, ONDER E, EN ARTIKEL
VI
1. Met ingang van het tijdstip waarop artikel 58r van de Wet publieke
gezondheid vervalt, vervalt in artikel 68b van de Wet publieke gezondheid
«58r, derde lid, tweede en derde zin, en vijfde lid,».
2. Met ingang van het tijdstip waarop artikel 58m van de Wet publieke
gezondheid vervalt, vervalt artikel 2, tweede lid, onder c, van de Wegenverkeerswet 1994, onder vervanging van de puntkomma aan het slot van
artikel 2, tweede lid, onder b, van de Wegenverkeerswet 1994 door een
punt.
ARTIKEL X INWERKINGTREDING
Deze wet treedt in werking op een bij koninklijk besluit te bepalen
tijdstip, dat voor de verschillende artikelen of onderdelen daarvan
verschillend kan worden vastgesteld.
ARTIKEL XI CITEERTITEL
Deze wet wordt aangehaald als: Tijdelijke wet maatregelen covid-19.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 28 oktober 2020
Willem-Alexander
De Minister van Volksgezondheid, Welzijn en Sport,
H.M. de Jonge
De Minister van Justitie en Veiligheid,
F.B.J. Grapperhaus
De Minister van Binnenlandse Zaken en Koninkrijksrelaties,
K.H. Ollongren
Uitgegeven de dertiende november 2020
De Minister van Justitie en Veiligheid,
F.B.J. Grapperhaus
