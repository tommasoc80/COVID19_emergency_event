CyLaw | Αναφορικά μ'εμάς | Επικοινωνία
CyLaw | Αναφορικά μ'εμάς | Επικοινωνία
Έρευνα - Κατάλογος Αποφάσεων Πρωτόδικων Δικαστηρίων - Εμφάνιση Αναφορών (Noteup on) - Αφαίρεση Υπογραμμίσεων

ECLI:CY:DEELEM:2020:14

ΔΙΚΑΣΤΗΡΙΟ ΕΛΕΓΧΟΥ ΕΝΟΙΚΙΑΣΕΩΝ ΛΕΜΕΣΟΥ - ΠΑΦΟΥ
ΤΜΗΜΑ ΛΕΜΕΣΟΥ
Ενώπιον:	Χρ. ΡαγουΖαίου, Προέδρου
Αίτηση αρ.: E127/19
Μεταξύ:
XXX ΔΗΜΗΤΡΙΟΥ, Δ.Τ. XXX, από Λεμεσό
Αιτητή
και
XXX ΒΑΛΙΑΝΤΗ, (Δ.Τ. XXX), από Λεμεσό
Καθ' ης η Αίτηση

Αίτηση από την Πρωτοκολλητή ημερ. 18.5.2020 για οδηγίες αναφορικά με την εκτέλεση εντάλματος ανάκτησης κατοχής
Ημερομηνία: 31/7/2020
Εμφανίσεις:
Πρωτοκολλητής Άννα Στυλιανού (χωρίς φυσική παρουσία)
Για τον Αιτητή 1 στην κυρίως Αίτηση: κος Κ. Κλεοβούλου (χωρίς φυσική παρουσία)
Γ ια την Καθ' ης η αίτηση στην κυρίως Αίτηση: ^μία Eμφάνιση
Δικαστήριο:-
Ο Αιτητής 1 στην κυρίως αίτηση, με τον πιο πάνω τίτλο και αριθμό (που στο εξής θα αναφέρεται ως «ο Αιτητής»), ενεργώντας ως ιδιοκτήτης της οικίας βρίσκεται στην οδό XXX, στην ενορία XXX XXX στα Κάτω Πολεμίδια της επαρχίας Λεμεσού (στο εξής "το μίσθιο"), εξασφάλισε τελική απόφαση στην Κυρίως Αίτηση εναντίον της Καθ' ης η Αίτηση και διάταγμα ανάκτησης της κατοχής του μισθίου, στις 15.1.2020.
Ακολούθως, ο Αιτητής υπέβαλε στις 13.2.2020, αίτημα δυνάμει του οποίου του παραχωρήθηκε στις 20.2.2020 άδεια για την έκδοση εντάλματος ανάκτησης της κατοχής του μισθίου.
Στη συνέχεια, εκδόθηκε το ένταλμα αρ. 16/20 το οποίο και παραδόθηκε, προφανώς προς συμμόρφωση με την Δ.43Α (3), στον αρμόδιο Δικαστικό Επιδότη, για την εκτέλεση του. Στην πορεία της εκτέλεσης του εντάλματος αυτού, είχε προκύψει το ζήτημα της τότε πρόσφατης άρσης των περιοριστικών της ελευθερίας μετακίνησης των πολιτών μέτρων και της επικείμενης απώλειας του ασφαλούς τόπου διαμονής της Καθ' ης η αίτηση και των δύο ανήλικων παιδιών της.
Ακολούθησε έτσι η παρούσα αίτηση, με την οποία ο Πρωτοκολλητής απευθύνθηκε προς το Δικαστήριο για την έκδοση σχετικών οδηγιών, αναφορικά με την εκτέλεση του εντάλματος, οπότε το Δικαστήριο (για τους λόγους που καταγράφονται στο σχετικό πρακτικό ημερ. 25.5.2020) εξέδωσε προσωρινές οδηγίες για την αναστολή της εκτέλεσης του
προαναφερόμενου εντάλματος, μέχρι την 30.9.2020 και κάλεσε τα ενδιαφερόμενα μέρη, να παρουσιαστούν στο Δικαστήριο και να τοποθετηθούν επί των ζητημάτων που είχαν προκύψει.
Η πλευρά του Αιτητή αφού έλαβε γνώση της παρούσας αίτησης και των οδηγιών ημερ. 25.5.2020, προέβαλε ένσταση στην αναστολή της εκτέλεσης του εντάλματος ανάκτησης της κατοχής του μισθίου υποστηρίζοντας ότι η ανάγκη για ανάκτηση της κατοχής του μισθίου είναι άμεση και επιτακτική διότι επιθυμεί να μεταβιβάσει την κυριότητα του στη θυγατέρα του, η οποία μετά το πέρας των σπουδών της στο εξωτερικό βρίσκεται πλέον στην Κύπρο και διαμένει με το σύντροφο της στις οικίες των γονέων τους και αυτό είναι ανυπόφορο για όλους και ειδικά για το νεαρό ζευγάρι.
Αναφέρει επίσης ότι η Καθ' ης η αίτηση δεν έχει καταβάλει τα οφειλόμενα ενοίκια.
Διαπιστώνω από τα πιο πάνω, ότι ο Αιτητής προφανώς επιθυμεί την άμεση εκτέλεση του διατάγματος ανάκτησης της κατοχής του μισθίου που έχει εξασφαλίσει σε βάρος της Καθ' ης η αίτηση, προβάλλοντας ως λόγο την ανυπόφορη κατάσταση, την οποία βιώνουν οι γονείς που φιλοξενούν το νεαρό ζευγάρι καθώς και το ίδιο το ζεύγος.
Η παρούσα αίτηση όμως θα πρέπει να εξεταστεί στα πλαίσια της σημερινής κατάστασης, όπου ολόκληρη η υφήλιος (μη εξαιρουμένης της Κύπρου) διανύει ακόμα την περίοδο της πανδημίας Covid - 19, όπου η προστασία της δημόσιας υγείας και ο περιορισμός της εξάπλωσης της μολυσματικής νόσου έχουν αποκτήσει ύψιστη σημασία. Το δε γεγονός ότι η Καθ' ης η αίτηση είναι χήρα με δύο ανήλικα παιδιά βρίσκω ότι θα πρέπει να ληφθεί υπόψη από το Δικαστήριο, το οποίο θα πρέπει να δώσει στην ευκαιρία στην Καθ' ης η αίτηση να μετακινήσει την οικογένεια της σε άλλο ασφαλές τόπο διαμονής, ενόσω τα υγειονομικά πρωτόκολλα συνεχίζουν να υφίστανται και να τροποποιούνται αναλόγως της επιδημιολογικής εικόνας και οι επιδημιολόγοι συνιστούν συνεχώς τήρηση των υγειονομικών μέτρων και προσοχή στους πολίτες. Θεωρώ ότι θα πρέπει να παραχωρηθεί στην Καθ' ης η αίτηση εύλογος χρόνος για την αναζήτηση νέας στέγης.
Με δεδομένες τις περιστάσεις που περιγράφονται στο πρακτικό ημερ. 25.5.2020 και στην παρούσα απόφαση, βρίσκω ότι ο εύλογος χρόνος δεν πρέπει να ξεπερνά την 30.9.2020.
Δίνονται ως εκ τούτου οδηγίες στον αρμόδιο Δικαστικό Επιδότη να αναστείλει τις εργασίες ανάκτησης της κατοχής του μισθίου και η εκτέλεση του προαναφερόμενου εντάλματος, δια του παρόντος αναστέλλεται μέχρι την 30.9.2020.
(Υπ.) 	
Χρ. Ραγουζαίου
Πρόεδρος Δικαστηρίου
Πιστό Αντίγραφο
Γραμματέας
