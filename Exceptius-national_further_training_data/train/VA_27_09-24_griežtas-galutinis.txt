

VALSTYBINĖS MOKESČIŲ INSPEKCIJOS
PRIE LIETUVOS RESPUBLIKOS FINANSŲ MINISTERIJOS 
VIRŠININKAS

ĮSAKYMAS
DĖL VALSTYBINĖS MOKESČIŲ INSPEKCIJOS 
PRIE LIETUVOS RESPUBLIKOS FINANSŲ MINISTERIJOS 
VIRŠININKO 2020 M. KOVO 26 D. ĮSAKYMO NR. VA-27 „DĖL PAGALBOS PRIEMONIŲ MOKESČIŲ MOKĖTOJAMS, PAVEIKTIEMS KORONAVIRUSO 
(COVID-19) SUKELTŲ NEIGIAMŲ PASEKMIŲ“ PAKEITIMO 

2020 m. rugsėjo 29 d. Nr. VA-67
Vilnius


Pakeičiu Valstybinės mokesčių inspekcijos prie Lietuvos Respublikos finansų ministerijos viršininko 2020 m. kovo 26 d. įsakymą Nr. VA-27 „Dėl pagalbos priemonių mokesčių mokėtojams, paveiktiems koronaviruso (COVID-19) sukeltų neigiamų pasekmių“ ir jį išdėstau nauja redakcija:

„VALSTYBINĖS MOKESČIŲ INSPEKCIJOS
PRIE LIETUVOS RESPUBLIKOS FINANSŲ MINISTERIJOS
VIRŠININKAS

ĮSAKYMAS
DĖL PAGALBOS PRIEMONIŲ MOKESČIŲ MOKĖTOJAMS, PAVEIKTIEMS KORONAVIRUSO (COVID-19) SUKELTŲ NEIGIAMŲ PASEKMIŲ


Vadovaudamasi Lietuvos Respublikos mokesčių administravimo įstatymo 88 ir 110 straipsniais, Valstybinės mokesčių inspekcijos prie Lietuvos Respublikos finansų ministerijos nuostatų, patvirtintų Lietuvos Respublikos finansų ministro 1997 m. liepos 29 d. įsakymu Nr. 110 „Dėl Valstybinės mokesčių inspekcijos prie Lietuvos Respublikos finansų ministerijos nuostatų patvirtinimo“, 18.11 papunkčiu, Ekonomikos skatinimo ir koronaviruso (COVID - 19) plitimo sukeltų pasekmių mažinimo priemonių planu, patvirtintu Lietuvos Respublikos Vyriausybės 2020 m. kovo 16 d. protokoliniu sprendimu Nr. 14, Lietuvos Respublikos Vyriausybės 2020 m. rugsėjo 23 d. pasitarimo protokolu Nr. 42  ir siekdama valstybės lygio ekstremaliosios situacijos visoje šalyje dėl naujojo koronaviruso (COVID-19) plitimo grėsmės, paskelbtos Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, galiojimo laikotarpiu padėti verslui išsaugoti likvidumą:
1. Nurodau Valstybinės mokesčių inspekcijos valstybės tarnautojams ir darbuotojams, dirbantiems pagal darbo sutartį:
1.1. nuo 2020 m. kovo 16 d. (karantino paskelbimo) iki 2020 m. gruodžio 31 d. mokesčių mokėtojus automatiškai įtraukti į Valstybinės mokesčių inspekcijos prie Lietuvos Respublikos finansų ministerijos (toliau – VMI prie FM) viešai skelbiamą sąrašą „Juridiniai asmenys, kuriems be pateikto prašymo taikomos mokestinės pagalbos priemonės dėl COVID-19“, taip pat fizinių asmenų, vykdančių veiklą, viešai skelbiamą individualių veiklų, vykdomų pagal individualios veiklos pažymą arba verslo liudijimus, kurių vykdymui nustatyti draudimai/apribojimai sąrašą ir priimti prašymus tų mokesčių mokėtojų, kurie ar jų vykdomos veiklos, neįtrauktos į šiame papunktyje nurodytus sąrašus, dėl pripažinimo neigiamą poveikį patyrusiais mokesčių mokėtojais (toliau – neigiamą poveikį patyrę mokesčių mokėtojai), taikant pasirinktą (pagal nusimatytus vertinimo kriterijus) teikiamų prašymų pagrįstumo kontrolę, t. y. pareikalaujant mokesčių mokėtojo pateikti papildomą informaciją/duomenis, kurie pagrindžia prašyme pateiktą informaciją ir patirtas neigiamas pasekmes dėl koronaviruso (COVID-19) paplitimo;
1.2.  nuo 2020 m. kovo 16 d. (karantino paskelbimo) iki 2020 m. gruodžio 31 d. ir dar du mėnesius po 2020 m. gruodžio 31 d., t. y. iki 2021 m. vasario 28 d. priimti ir nagrinėti neigiamą poveikį patyrusių mokesčių mokėtojų prašymus sudaryti mokestinės paskolos sutartį (toliau – MPS) ar pakeisti jau sudarytos MPS sąlygas dėl nepriemokų, susidariusių iki 2020 m. gruodžio 31 d., privalomai neteikiant papildomų dokumentų, nurodytų Prašymo atidėti arba išdėstyti mokestinės nepriemokos sumokėjimą, sudarant mokestinės paskolos sutartį, reikalavimų apraše, patvirtintame Valstybinės mokesčių inspekcijos prie Lietuvos Respublikos finansų ministerijos viršininko 2001 m. spalio 3 d. įsakymu Nr. 236 „Dėl Mokestinės paskolos sutarties ir Fizinių asmenų anketos formų bei Prašymo atidėti arba išdėstyti mokestinės nepriemokos sumokėjimą, sudarant mokestinės paskolos sutartį, reikalavimų aprašo patvirtinimo“, tačiau taikant pasirinktą (pagal nusimatytus vertinimo kriterijus) teikiamų prašymų pagrįstumo kontrolę; 
1.3. nuo 2020 m. kovo 16 d. (karantino paskelbimo) iki 2021 m. vasario 28 d. neigiamą poveikį patyrusių mokesčių mokėtojų pateiktų prašymų pagrindu sudarytoms ar pakeistoms MPS dėl nepriemokų, susidariusių iki 2020 m. gruodžio 31 d., netaikyti palūkanų visą mokestinės nepriemokos atidėjimo/išdėstymo laikotarpį;
1.4. galiojančioms MPS, kurios sudarytos iki 2020 m. kovo 16 d. (karantino paskelbimo) su neigiamą poveikį patyrusiais mokesčių mokėtojais netaikyti palūkanų nuo 2020 m. kovo 16 d. (karantino paskelbimo) iki 2020 m. gruodžio 31 d.
2. Nustatau, kad: 
2.1. neigiamą poveikį patyrusių mokesčių mokėtojų nepriemokoms, susidariusioms nuo 2020 m. kovo 16 d. (karantino paskelbimo) iki 2020 m. gruodžio 31 d., nauji išieškojimo veiksmai neinicijuojami iki 2021 m. vasario 28 d.; 
2.2. jei iki 2020 m. kovo 15 d. (karantino paskelbimo) nepriemokų išieškojimo veiksmai jau buvo pradėti vykdyti, neigiamą poveikį patyrusių mokesčių mokėtojų mokestinės nepriemokos išieškojimo veiksmai stabdomi iki 2021 m. vasario 28 d.  pagal atskirą prašymą dėl išieškojimo veiksmų stabdymo;
2.3. neigiamą poveikį patyrę mokesčių mokėtojai atleidžiami nuo delspinigių, skaičiuojamų už laikotarpį nuo 2020 m. kovo 16 d. (karantino paskelbimo) iki 2021 m. vasario 28 d.; 
2.4. nuo 2020 m. kovo 16 d. (karantino paskelbimo) iki 2021 m. vasario 28 d .  neigiamą poveikį patyrę mokesčių mokėtojai nebus laikomi skolingi valstybės ir savivaldybės biudžetams bei fondams, jeigu mokestinė nepriemoka susidarė nuo 2020 m. kovo 16 d. iki 2020 m. gruodžio 31 d.  
Ši nuostata netaikoma likviduojamiems arba siūlomiems likviduoti, bankrutuojantiems / restruktūrizuojamiems mokesčių mokėtojams; 
2.5. patenkinus mokesčių mokėtojų, kurie patyrė neigiamas pasekmes dėl koronaviruso (COVID-19) paplitimo, ir kurie nebuvo įtraukti į šio įsakymo 1.1 papunktyje nurodytus sąrašus, prašymą dėl pripažinimo neigiamą poveikį patyrusiais mokesčių mokėtojais, jiems taikomos šiame įsakyme nurodytos mokestinės pagalbos priemonės ir juridiniai asmenys iki 2020 m. gruodžio 31 d. įtraukiami į viešai skelbiamą sąrašą „Juridiniai asmenys, kuriems pagal pateiktą prašymą taikomos mokestinės pagalbos priemonės dėl COVID-19“; 
2.6.  neigiamą poveikį patyrusių mokesčių mokėtojų deklaruotos mokesčių nepriemokos, susidariusios nuo 2020 m. kovo 16 d. (karantino paskelbimo)  permoka (skirtumu) neįskaitomos, jei iki 2020 m. gruodžio 31 d. yra pateiktas mokesčių mokėtojų Prašymas grąžinti (įskaityti) permoką (skirtumą) ar nepagrįstai išieškotas sumas (FR0781 forma, patvirtinta Valstybinės mokesčių inspekcijos prie Lietuvos Respublikos finansų ministerijos viršininko 2004 m. gruodžio 7 d. įsakymu Nr. VA-186 „Dėl Mokesčių mokėtojo permokos (skirtumo) ar nepagrįstai išieškotų sumų grąžinimo (įskaitymo)“);
2.7. gyventojams, nevykdantiems veiklos, taip pat taikomos šio įsakymo nuostatos;
2.8. šio įsakymo nuostatos netaikomos, administruojant baudas už administracinius nusižengimus ir prievoles pagal vykdomuosius dokumentus.“



Viršininkė	Edita Janušienė
