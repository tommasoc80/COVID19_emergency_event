



LIETUVOS RESPUBLIKOS  SOCIALINĖS APSAUGOS IR DARBO MINISTRAS

ĮSAKYMAS
DĖL PAGALBOS NEVYRIAUSYBINĖMS ORGANIZACIJOMS, NUKENTĖJUSIOMS NUO KORONAVIRUSO COVID-19 SUKELTŲ PASEKMIŲ, SUBSIDIJOMIS TEIKIMO APRAŠO PATVIRTINIMO

2020 m. birželio 3 d. Nr. A1-494
Vilnius

Įgyvendindamas Lietuvos Respublikos Vyriausybės 2020 m. gegužės 20 d. sprendimą Nr. 25 „Dėl Ekonomikos skatinimo ir koronaviruso (COVID-19) sukeltų pasekmių mažinimo priemonių plano pakeitimo“, kuriuo pritarta Ekonomikos skatinimo ir koronaviruso (COVID-19) sukeltų pasekmių mažinimo priemonių plano 1 tikslo „Užtikrinti išteklius, kurių reikia sveikatos ir visuomenės apsaugos sistemoms efektyviai veikti“ papildymui 7 priemone „Užtikrinti nevyriausybinių organizacijų, veikiančių socialinėje srityje ir teikiančių būtinąsias socialines paslaugas, papildomų išlaidų finansavimą“:
1. T v i r t i n u  Pagalbos nevyriausybinėms organizacijoms, nukentėjusioms nuo koronaviruso COVID-19 sukeltų pasekmių, subsidijomis teikimo aprašą (pridedama).
2. P a v e d u  Socialinių paslaugų priežiūros departamentui prie Socialinės apsaugos ir darbo ministerijos įgyvendinti Ekonomikos skatinimo ir koronaviruso (COVID-19) sukeltų pasekmių mažinimo priemonių plano 1 tikslo „Užtikrinti išteklius, kurių reikia sveikatos ir visuomenės apsaugos sistemoms efektyviai veikti“ 7 priemonę „Užtikrinti nevyriausybinių organizacijų, veikiančių socialinėje srityje ir teikiančių būtinąsias socialines paslaugas, papildomų išlaidų finansavimą“.
3. P a v e d u  šio įsakymo vykdymo kontrolę viceministrui pagal veiklos sritį.



Socialinės apsaugos ir darbo ministras 			Linas Kukuraitis 

PATVIRTINTA
Lietuvos Respublikos socialinės 
apsaugos ir darbo ministro 
2020 m. birželio 3 d. įsakymu 
Nr. A1-494


PAGALBOS NEVYRIAUSYBINĖMS ORGANIZACIJOMS, NUKENTĖJUSIOMS NUO KORONAVIRUSO COVID-19 SUKELTŲ PASEKMIŲ, SUBSIDIJOMIS TEIKIMO 
APRAŠAS

I SKYRIUS
BENDROSIOS NUOSTATOS

1.	Pagalbos nevyriausybinėms organizacijoms, nukentėjusioms nuo koronaviruso COVID-19 sukeltų pasekmių, subsidijomis teikimo aprašas (toliau – Aprašas) nustato reikalavimus, kuriais turi vadovautis nevyriausybinės organizacijos (toliau – NVO), siekdamos gauti subsidiją pagal pagalbos subsidijomis teikimo priemonę (toliau – Pagalbos priemonė), reikalavimus paraiškoms gauti subsidiją ir jų administravimo procedūras.
2.	Apraše vartojamos sąvokos:
2.1.	Informacinė sistema – Socialinių paslaugų priežiūros departamento prie Socialinės apsaugos ir darbo ministerijos valdoma informacinė paraiškų teikimo, vertinimo ir administravimo sistema, veikianti adresu https://sopas.sppd.lt:8099.
2.2.	Paraiška gauti subsidiją – NVO, siekiančios gauti paramą dėl koronaviruso COVID19 sukeltų pasekmių atsiradusioms išlaidoms padengti, informacinėje sistemoje užpildyta ir pateikta paraiškos forma.
2.3.	Subsidija – valstybės biudžeto lėšos, skiriamos socialines paslaugas teikiančių NVO dėl COVID-19 sukeltų pasekmių patirtoms neplanuotoms išlaidoms kompensuoti.
2.4.	Subsidijos naudojimo sutartis – pareiškėjo informacinėje sistemoje užpildyta ir pateikta paraiška, kurioje prašomą finansavimą patvirtino Socialinės apsaugos ir darbo ministerijos kancleris.
2.5.	Tęstinė atranka – pagal SPPD kvietimą teikti paraiškas gauti subsidiją gaunamų paraiškų atranka, kurios metu sprendimai dėl subsidijų skyrimo priimami atsižvelgiant į paraiškų pateikimo datą ir laiką. Ši atranka, vadovaujantis Aprašu, kvietime nurodytu paraiškų gauti subsidiją teikimo laikotarpiu atliekama nuolat, kol yra galimų Pagalbos priemonei įgyvendinti skirtų lėšų.
2.6.	Kitos Apraše vartojamos sąvokos suprantamos taip, kaip jos apibrėžtos Lietuvos Respublikos nevyriausybinių organizacijų plėtros įstatyme, Lietuvos Respublikos socialinių paslaugų įstatyme, Lietuvos Respublikos civiliniame kodekse, Lietuvos Respublikos vietos savivaldos įstatyme, Lietuvos Respublikos savanoriškos veiklos įstatyme, Lietuvos Respublikos viešojo administravimo įstatyme, Lietuvos Respublikos teritorijos administracinių vienetų ir jų ribų įstatyme.
3.	Pagalbos priemonės įgyvendinimą administruoja Socialinių paslaugų priežiūros departamento prie Socialinės apsaugos ir darbo ministerijos (toliau – SPPD). SPPD kvietimą teikti paraiškas gauti subsidiją pagal Aprašą paskelbia interneto svetainėje www.sppd.lt per vieną darbo dieną nuo Aprašo įsigaliojimo dienos. Kvietimas galioja, kol pagal gautas paraiškas gauti subsidiją bus paskirstyta visa bendrai paraiškoms gauti subsidiją skiriama valstybės biudžeto lėšų suma, bet ne ilgiau kaip iki 2020 m. gruodžio 31 d.
4.	Šios Pagalbos priemonės teikiamo finansavimo forma yra subsidija.
5.	Paraiškų gauti subsidiją atranka bus atliekama tęstinės atrankos būdu.
6.	Pagalbos priemonei įgyvendinti numatyta skirti valstybės biudžeto lėšų suma – 2 000 000 (du milijonai) Eur valstybės biudžeto lėšų.
7.	Iš Pagalbos priemonei įgyvendinti numatytų valstybės biudžeto lėšų:
7.1.	ne mažiau nei 300 000 (trys šimtai tūkstančių) Eur turi būti skiriama subsidijoms toms NVO, kurių praėjusių metų biudžetas buvo nuo 1 000 (vieno tūkstančio) Eur iki 30 000 (trisdešimt tūkstančių) Eur; 
7.2.	ne mažiau nei 300 0000 (trys šimtai tūkstančių) Eur turi būti skiriama subsidijoms toms NVO, kurių praėjusių metų biudžetas buvo didesnis nei 30 000 (trisdešimt tūkstančių) Eur.
8.	Pagalbos priemonės tikslas – padėti socialines paslaugas teikiančioms ir šiame Apraše nustatytus kriterijus atitinkančioms NVO užtikrinti visuomenei teikiamų paslaugų tęstinumą, finansuojant NVO dėl koronaviruso COVID-19 sukeltų pasekmių patirtas neplanuotas išlaidas.
9.	Galimi pareiškėjai – socialines paslaugas teikiančios NVO, kurios atitinka bent vieną kriterijų, nurodytą 9.1 arba 9.2 papunktyje, ir bent vieną kriterijų, nurodytą 9.3 papunktyje:
9.1.	 veikia socialinėje srityje ir:
9.1.1.	 teikia socialines paslaugas pagal valstybės biudžeto lėšų naudojimo sutartį, sudarytą su Lietuvos Respublikos socialinės apsaugos ir darbo ministerija (toliau – Ministerija) ar Ministerijai pavaldžia įstaiga, arba 
9.1.2.	 teikia socialines paslaugas pagal valstybės biudžeto lėšų naudojimo sutartį, sudarytą su savivaldybe ar savivaldybei pavaldžia įstaiga, arba 
9.1.3.	 yra licencijuota teikti socialinės globos paslaugas arba
9.1.4.	 teikia socialines paslaugas savo lėšomis ir turi Nacionalinės nevyriausybinių organizacijų koalicijos (toliau – Nacionalinė NVO koalicija) rekomendaciją; 
9.2.	teikia paslaugas / vykdo veiklas, finansuojamas pagal:
9.2.1.	 Ministerijos administruojamas 2014–2020 m. Europos Sąjungos fondų investicijų veiksmų programos priemones;
9.2.2.	 Prieglobsčio, migracijos ir integracijos fondo 2014–2020 m. programą;
9.2.3.	 Europos pagalbos labiausiai skurstantiems asmenims fondo 2014–2020 m. programą; 
9.3.	dėl koronaviruso COVID-19 sukeltų pasekmių:
9.3.1.	 išleido darbuotojus į prastovą arba 
9.3.2.	 patyrė ir (ar) patiria asmeninių apsaugos priemonių įsigijimo išlaidų arba 
9.3.3.	 patyrė ir (ar) patiria darbo vietos pritaikymo socialinėms paslaugoms nuotoliniu būdu teikti išlaidų arba
9.3.4.	 patyrė ir (ar) patiria darbo užmokesčio išlaidų (dėl koronaviruso COVID-19 sukeltų pasekmių išaugus socialinių paslaugų poreikiui ar pasikeitus teikiamų paslaugų pobūdžiui) arba 
9.3.5.	 patyrė ir (ar) patiria savanoriškos veiklos organizavimo, savanorių bei darbuotojų apmokymo ir kt. išlaidų (dėl koronaviruso COVID-19 sukeltų pasekmių išaugus socialinių paslaugų poreikiui ar pakitus teikiamų paslaugų pobūdžiui).
10.	NVO, kurios praėjusių metų biudžetas yra:
10.1.	didesnis nei 1 000 (vienas tūkstantis) Eur, bet ne didesnis nei 30 000 (trisdešimt tūkstančių) Eur, mažiausia galima skirti subsidija – 500 (penki šimtai) Eur, didžiausia galima skirti subsidija – 1 000 (vienas tūkstantis) Eur; 
10.2.	 didesnis nei 30 000 (trisdešimt tūkstančių) Eur, mažiausia galima skirti subsidija – 1 001 (vienas tūkstantis vienas) Eur, didžiausia galima skirti subsidija – 5 000 (penki tūkstančiai) Eur. 
11.	Subsidijos panaudojimo trukmė – iki 2020 m. gruodžio 31 d. 

II SKYRIUS
PARAIŠKOS GAUTI SUBSIDIJĄ TURINIO REIKALAVIMAI

12.	Paraiškoje gauti subsidiją turi būti pateikta:
12.1.	duomenys apie pareiškėją ir NVO vadovą;
12.2.	pareiškėjo deklaracija (Aprašo 1 priedas);
12.3.	poveikio, kurį koronavirusas COVID-19 turėjo pareiškėjui, pagrindimas;
12.4.	tikslinės grupės, kurioms pareiškėjas teikia paslaugas, taip pat asmenų, kuriems karantino metu pareiškėjas teikė socialines paslaugas, skaičius;
12.5.	jeigu prašoma lėšų darbuotojų, išleistų į prastovą, darbo užmokesčio išlaidoms kompensuoti, – darbuotojų, išleistų į prastovą, skaičius, prastovos laikotarpis ir išmokėto darbo užmokesčio dydis;
12.6.	jeigu prašoma lėšų savanoriškai veiklai organizuoti, savanoriams ar darbuotojams apmokyti, – planuojamų pasitelkti savanorių ir mokymuose dalyvausiančių savanorių ar darbuotojų skaičius;
12.7.	lėšų panaudojimo sąmata (toliau – sąmata), kurioje nurodomos asmeninės apsaugos ir kitos su apsauga nuo koronaviruso COVID-19 susijusios priemonės, kurias numatoma įsigyti, taip pat dėl koronaviruso COVID-19 sukeltų pasekmių finansuotinos veiklos ir prašomos lėšos pagal Aprašo 13 punkte numatytas sritis;
12.8.	banko sąskaitos, į kurią bus pervedama subsidija, numeris, banko pavadinimas, banko kodas;
12.9.	pareiškėjo pateikta papildoma informacija, susijusi su paraiška gauti subsidiją.

III SKYRIUS
FINANSUOTINOS VEIKLŲ SRITYS

13.	Pagalbos priemone galimos finansuoti (kompensuoti) veiklų sritys:
13.1.	kompensuoti NVO nenumatytas, dėl COVID-19 pandemijos sukeltų priežasčių patirtas ir (ar) patiriamas, išlaidas (dezinfekciniam skysčiui, asmens apsaugos priemonėms ir kitoms su apsauga nuo COVID-19 susijusioms būtiniausioms priemonėms įsigyti);
13.2.	padengti darbo užmokesčio priedą, kai šis priedas darbuotojui mokamas už papildomą darbą padidintos rizikos sąlygomis;
13.3.	kompensuoti savanorių patirtas ir patiriamas išlaidas arba išlaidas savanoriškai veiklai organizuoti bei savanoriams ar darbuotojams apmokyti (pvz., mokymams, kaip saugiai teikti socialines paslaugas pandemijos metu);
13.4.	padengti darbuotojo prastovos dalį, mokamą darbdavio lėšomis;
13.5.	pritaikyti darbo vietą, sudarant sąlygas socialines paslaugas teikti nuotoliniu būdu.
14.	Paraiškoje gauti subsidiją numatytos veiklos turi būti tiesiogiai susijusios su COVID-19 sukeltų pasekmių NVO sektoriui mažinimu ir socialinių paslaugų nenutrūkstamo teikimo visuomenei užtikrinimu.

IV SKYRIUS
PARAIŠKŲ TEIKIMAS

15.	Paraiškos gauti subsidiją teikiamos užpildant paraiškos formą informacinėje sistemoje. 
16.	Viena NVO gali pateikti tik vieną paraišką gauti subsidiją. Paraiška, kuriai Ministerijos kanclerio potvarkiu yra patvirtintas finansavimas, prilyginama finansiniam įsipareigojimui dėl subsidijos skyrimo.
17.	Siekiant užtikrinti paraiškų vertinimo skaidrumą ir pareiškėjų lygiateisiškumą, pateikus paraišką, ją taisyti, tikslinti, pildyti ar teikti papildomus dokumentus pareiškėjo iniciatyva negalima.
18.	Pareiškėjas kartu su paraiška privalo pateikti šių lietuvių kalba surašytų dokumentų (arba jų vertimų) elektronines kopijas:
18.1.	galiojančios socialinių paslaugų teikimo sutarties kopiją, jei socialinė paslauga teikiama pagal socialinių paslaugų teikimo sutartį, sudarytą su savivaldybe ar savivaldybei pavaldžia įstaiga (jeigu socialinė paslauga teikiama pagal sutartį su Ministerija ar Ministerijai pavaldžia įstaiga, paraiškoje nurodoma konkreti institucija, su kuria tokia sutartis yra sudaryta, nurodant sutarties sudarymo datą bei numerį. Jeigu paslauga teikiama ar veikla vykdoma pagal Aprašo 9.2 papunktyje nurodytas programas ir priemones, nurodoma konkreti priemonė, sutarties sudarymo data ir numeris);
18.2.	 jeigu socialines paslaugas NVO teikia savo lėšomis, ji turi kreiptis į Nacionalinę NVO koaliciją el. paštu nvokoalicija@nics.lt, nurodydama, kokiai nacionalinei skėtinei NVO priklauso, kokias socialines paslaugas ir kokiai tikslinei grupei teikia, ir prašyti pateikti rekomendaciją, kuri turi būti pridedama prie Paraiškos;
18.3.	 jeigu prašoma subsidijos suma yra nuo 500 (penkių šimtų) Eur iki 1 000 (vieno tūkstančio) Eur, – NVO vadovo ar jo įgalioto asmens pasirašytos finansinės ataskaitos, patvirtinančios, kad pareiškėjo praėjusių finansinių metų biudžetas buvo didesnis nei 1 000 (vienas tūkstantis) Eur, kopiją;
18.4.	jeigu prašoma subsidijos suma yra didesnė nei 1 000 (vienas tūkstantis) Eur:
18.4.1.	NVO vadovo ar jo įgalioto asmens pasirašytos finansinės ataskaitos, patvirtinančios, kad pareiškėjo praėjusių finansinių metų biudžetas buvo didesnis nei 30 000 (trisdešimt tūkstančių) Eur, kopiją;
18.4.2.	viešai Juridinių asmenų registre paskelbtos 2018 m. veiklos ir finansinės ataskaitos kopiją (pateikia aktyvią (-ias) nuorodą (-as), leidžiančią (-ias) susipažinti su viešai paskelbtu (-ais) dokumentu (-ais) internete);
18.5.	kitų dokumentų, kuriuos, pareiškėjo nuomone, tikslinga pateikti, kopijas.
19.	Pareiškėjai, teikdami paraiškas, turi teisę gauti informaciją ir konsultacijas su tęstine atranka susijusiais klausimais, kurias teikia SPPD tel. 8 706 68299 ir 8 706 68282, el. p. nvosubsidijacovid@sppd.lt. Informacija pareiškėjams teikiama darbo dienomis iki paskutinės paraiškų pateikimo dienos įskaitytinai.
20.	Paraiškos, pateiktos kitu nei Apraše nurodytu būdu, tęstinės atrankos paraiškų registre neregistruojamos ir nevertinamos. Informacija, kad paraiška gauta ir kad paraiškai suteiktas numeris, SPPD interneto svetainėje paskelbiama per 3 (tris) darbo dienas nuo paraiškos gavimo SPPD dienos. 

V SKYRIUS 
ATITIKTIES NUSTATYTIEMS KRITERIJAMS VERTINIMAS, 
PARAIŠKŲ ATMETIMO TVARKA IR PAGRINDAI

21.	SPPD ne vėliau nei per 4 (keturias) darbo dienas nuo paraiškų gavimo dienos patikrina, ar: 
21.1.	pareiškėjo užpildyta paraiška (su deklaracija) atitinka Aprašo 12 punkto reikalavimus;
21.2.	pareiškėjas nėra likviduojamas (pagal viešus Juridinių asmenų registro duomenis);
21.3.	pareiškėjas pateikė reikalingus Aprašo 18 punkte nurodytus dokumentus;
21.4.	kartu su paraiška pateikti dokumentai surašyti lietuvių kalba arba pateikti dokumentų, surašytų užsienio kalba, vertimai;
21.5.	pareiškėjo prašoma skirti subsidijos suma atitinka Aprašo 10 punkto reikalavimus;
21.6.	tas pats pareiškėjas nėra pateikęs kelių paraiškų.
22.	Jeigu paraiška neatitinka Apraše nurodytų reikalavimų arba informacija pateikta netinkamai, SPPD kreipiasi į pareiškėją, nurodydamas pareiškėjui pateikti privalomus dokumentus ar paaiškinimus raštu per 2 (dvi) darbo dienas nuo nurodymo gavimo dienos. SPPD prašo pareiškėjo pateikti trūkstamus dokumentus ar informaciją vieną kartą. 
23.	Nustačius, kad tas pats pareiškėjas pateikė kelias paraiškas, vertinama tik pirmoji pateikta paraiška (išskyrus Aprašo 26 punkte numatytą išimtį).
24.	Paraiškos atmetamos, nevertinamos ir subsidija neskiriama, jeigu paraiška ar pareiškėjas atitinka bent vieną iš šių kriterijų:
24.1.	paraišką pateikė pareiškėjas, kuris nepatenka į Apraše nurodytų subjektų, turinčių teisę į subsidiją, grupę;
24.2.	pareiškėjas per 2 (dvi) darbo dienas nepateikė visų reikalingų dokumentų ir (ar) prašomos informacijos;
24.3.	pareiškėjas yra likviduojamas;
24.4.	pareiškėjas nėra įvykdęs teisės aktuose numatyto įpareigojimo viešai Juridinių asmenų registre pateikti 2018 m. veiklos bei finansinę ataskaitą (taikoma tik tiems pareiškėjams, kurių prašoma subsidijos suma yra didesnė nei 1 000 (vienas tūkstantis) Eur.
25.	Įvertinus pareiškėjo bei paraiškos atitiktį nustatytiems kriterijams, šių kriterijų neatitinkančios paraiškos yra atmetamos. SPPD per 5 (penkias) darbo dienas paraiškoje nurodytu el. pašto adresu informuoja  Pareiškėją apie tai, kad paraiška (ar pareiškėjas) neatitiko nustatytų kriterijų, todėl paraiška gauti subsidiją yra atmetama.
26.	Jeigu pateikta paraiška buvo atmesta ir nevertinama pareiškėjui laiku nepateikus privalomų dokumentų ar paaiškinimų raštu, po Aprašo 22 punkte numatyto SPPD kreipimosi Pareiškėjas turi teisę informacinėje sistemoje vieną kartą iš naujo teikti patikslintą paraišką gauti subsidiją.
27.	Atlikus paraiškų atitikties nustatytiems kriterijams vertinimą, sudaromas siūlomų finansuoti pareiškėjų, kurių paraiškos atitiko Apraše nustatytus kriterijus, sąrašas. Kartą per savaitę jis yra teikiamas Ministerijos kancleriui tvirtinti, nurodant teisinį pagrindą skirti subsidiją bei pareiškėjus, kuriems skiriama subsidija, ir prašomų skirti lėšų dalį kiekvienam pareiškėjui.
28.	Ministerijos kanclerio potvarkyje dėl lėšų subsidijoms skyrimo nurodoma:
28.1.	finansuotinų pareiškėjų sąrašas, įrašant jų juridinio asmens kodus ir skiriamas sumas;
28.2.	pavedimas įstaigos vadovui užtikrinti tinkamą Aprašo įgyvendinimą, teikiant subsidijas.
29.	Subsidijos naudojimo sutartis tarp pareiškėjo ir SPPD laikoma sudaryta nuo to momento, kai Ministerijos kancleris patvirtina skiriamą finansavimą pareiškėjui.
30.	Ministerijos kancleriui nepatvirtinus prašomo finansavimo, subsidijos naudojimo sutartis laikoma nesudaryta.
31.	Pareiškėjai paraiškoje nurodytu el. pašto adresu informuojami apie Ministerijos kanclerio priimtą sprendimą skirti subsidiją per 2 (dvi) darbo dienas nuo šio sprendimo priėmimo dienos.
32.	Informacija apie subsidijos suteikimą per 1 (vieną) darbo dieną nuo Ministerijos kanclerio potvarkio dėl lėšų skyrimo priėmimo dienos paskelbiama SPPD interneto svetainėje.

VI SKYRIUS
LĖŠŲ SKYRIMAS, ĮSIPAREIGOJIMŲ VYKDYMAS IR KONTROLĖ

33.	Lėšos pareiškėjams skiriamos iš valstybės biudžeto Ministerijai patvirtintų asignavimų. Išlaidos laikomos tinkamomis finansuoti, jei jos patirtos ir apmokėtos nuo 2020 m. kovo 16 d. Tinkamos finansuoti išlaidos turi būti pagrįstos išlaidų apmokėjimą pagrindžiančiais dokumentais arba jų kopijomis. Pareiškėjas paslaugas ar prekes turi įsigyti ne didesnėmis nei rinkos kainomis, laikydamasis racionalaus lėšų naudojimo principo.
34.	SPPD Nacionaliniam bendrųjų funkcijų centrui (toliau – Centras) paraiškas dėl Ministerijos kanclerio sprendimu skirtos valstybės biudžeto lėšų sumos pervedimo į pareiškėjo subsidijos naudojimo sutartyje nurodytą sąskaitą pateikia per 3 (tris) darbo dienas nuo Ministerijos kanclerio priimto sprendimo skirti subsidiją ir subsidijos naudojimo sutarties įsigaliojimo dienos. Centras skirtas valstybės biudžeto lėšas pareiškėjui į subsidijos naudojimo sutartyje nurodytą sąskaitą perveda per 9 (devynias) darbo dienas nuo Ministerijos kanclerio priimto sprendimo skirti subsidiją ir subsidijos naudojimo sutarties įsigaliojimo dienos. 
35.	Pareiškėjai atsiskaitymus grynaisiais ir negrynaisiais pinigais privalo vykdyti vadovaudamiesi Civilinio kodekso 6.929 straipsniu ir kitais atsiskaitymus grynaisiais ir negrynaisiais pinigais reguliuojančiais teisės aktais.
36.	Subsidija gali būti naudojama tik sąmatoje nurodytoms veikloms ar išlaidoms finansuoti.
37.	Savanoriškos veiklos organizavimo išlaidos kompensuojamos Savanoriškos veiklos įstatymo ir Savanoriškos veiklos išlaidų kompensavimo sąlygų ir tvarkos aprašo, patvirtinto Lietuvos Respublikos socialinės apsaugos ir darbo ministro 2011 m. liepos 14 d. įsakymu Nr. A1-330 „Dėl Savanoriškos veiklos išlaidų kompensavimo sąlygų ir tvarkos aprašo patvirtinimo“, nustatyta tvarka.
38.	Pareiškėjas įsipareigoja:
38.1.	bendradarbiauti su SPPD ir, SPPD ir (arba) Ministerijai paprašius, per nustatytą terminą pateikti visą su subsidija, jos panaudojimu susijusią informaciją subsidijos naudojimo laikotarpiu ir 24 mėnesius po to, kai subsidija baigta naudoti;
38.2.	subsidiją panaudoti iki 2020 m. gruodžio 31 d. Subsidijai skirtas ir pervestas, tačiau nepanaudotas valstybės biudžeto lėšas ne vėliau kaip iki kitų kalendorinių metų sausio 5 d. grąžinti SPPD, jas pervedant į SPPD banko sąskaitą Nr. LT92 7300 0100 0246 5983, mokėjimo paskirties laukelyje nurodant, kurių metų lėšos grąžinamos, programos ir (arba) priemonės kodą, finansavimo šaltinį, valstybės funkciją, ekonominės kvalifikacijos straipsnį, grąžinamą sumą;
38.3.	panaudojus subsidiją, per 14 (keturiolika) darbo dienų, bet ne vėliau nei iki 2021 m. sausio 5 d., pateikti SPPD Išteklių valdymo skyriui pasirašytą Biudžeto išlaidų sąmatos vykdymo ir patirtų sąnaudų ataskaitą el. paštu nvosubsidijacovid@sppd.lt pagal Aprašo 2 priedo formą.
39.	SPPD konsultuoja pareiškėjus subsidijų administravimo klausimais.
40.	Pareiškėjas skirtą subsidiją privalo grąžinti, jei paaiškėja, kad paraiškoje ir (arba) pareiškėjo deklaracijoje buvo pateikta klaidinanti ar melaginga informacija.
41.	SPPD nustačius, kad pareiškėjas skirtą subsidiją panaudojo ne pagal paskirtį, pareiškėjas privalo nepanaudotas ar netikslingai panaudotas subsidijai skirtas lėšas grąžinti SPPD per jo nustatytą laikotarpį, bet ne vėliau kaip iki kitų metų sausio 5 d.
42.	Negrąžinta subsidija išieškoma Civilinio proceso kodekso nustatyta tvarka. Pareiškėjas praranda teisę teikti projektus ir gauti finansavimą iš visų Ministerijos programų trejus metus nuo teismo sprendimo, kuriuo Ministerijai iš pareiškėjo priteisiama neteisėtai (ne pagal paskirtį) panaudota subsidija, įsiteisėjimo dienos.

VII SKYRIUS
BAIGIAMOSIOS NUOSTATOS

43.	Už paraiškoje gauti subsidiją ir kartu su paraiška pateiktos informacijos teisingumą ir su subsidijos panaudojimu susijusių duomenų tikslumą, teisėtumą, gautų lėšų buhalterinės apskaitos tvarkymą atsako pareiškėjas. Dokumentus, susijusius su subsidija, jos panaudojimu (paraiška, buhalterinės apskaitos dokumentai ir kt.), pareiškėjas privalo tvarkyti ir saugoti dokumentų tvarkymą ir saugojimą reguliuojančių teisės aktų nustatyta tvarka, taip pat SPPD reikalavimu pateikti su subsidijos panaudojimu susijusių dokumentų originalus ir (ar) patvirtintas jų kopijas Aprašo 34 punkte nustatyta tvarka ir terminais.
44.	Ministerija turi teisę atlikti subsidijai skirtų lėšų panaudojimo teisingumo ir tikslingumo auditą.
45.	Ministerija ir SPPD neprisiima atsakomybės, jei dėl paraiškoje nurodytų klaidingų kontaktinių duomenų (adreso, telefono, elektroninio pašto adreso ir kt.) pareiškėjo nepasiekia laiškai arba su pareiškėju negalima susisiekti kitu būdu.

_________________________

