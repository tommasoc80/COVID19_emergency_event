Besluit van 24 maart 2021 tot wijziging van enkele vervaldata van wettelijke voorzieningen die zijn getroffen in verband met de uitbraak van COVID-19

Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister voor Rechtsbescherming van
19 maart 2021, nr. 3189742, in overeenstemming met Onze Minister van
Economische Zaken en Klimaat en Onze Minister van Justitie en
Veiligheid;
Gelet op artikel 35, derde en zesde lid onder b, van de Tijdelijke wet
COVID-19 Justitie en Veiligheid, artikel 8, derde lid, van de Verzamelspoedwet COVID-19, artikel 5.4, derde en vijfde lid, van de Tweede
Verzamelspoedwet COVID-19, de artikelen 2, tweede lid, en 3, tweede lid,
van de Tijdelijke rijkswet voorziening Rijksoctrooiwet 1995 COVID-19 en
artikel 3.1, derde lid, van de Tijdelijke wet COVID-19 SZW en JenV;
Hebben goedgevonden en verstaan:
Artikel 1 (Tijdelijke wet COVID-19 Justitie en Veiligheid)
Het tijdstip van verval van de Tijdelijke wet COVID-19 Justitie en
Veiligheid, met uitzondering van de artikelen 15 en 22, wordt vastgesteld
op 1 juni 2021.
Artikel 2 (Verzamelspoedwet COVID-19)
Het tijdstip van verval van artikel 1 van de Verzamelspoedwet COVID-19
wordt vastgesteld op 1 juni 2021.
Artikel 3 (Tweede Verzamelspoedwet COVID-19)
1. Het tijdstip van verval van artikel 3.4 van de Tweede Verzamelspoedwet COVID-19 wordt vastgesteld op 1 juni 2021.
2. In afwijking van artikel 5.4, derde lid van de Tweede Verzamelspoedwet COVID-19 treedt artikel 3.2 in werking met ingang van 1 juni
2021. 
Artikel 4 (Tijdelijke rijkswet voorziening Rijksoctrooiwet 1995
COVID-19)
1. Het tijdstip van verval van de Tijdelijke rijkswet voorziening Rijksoctrooiwet 1995 COVID-19 wordt vastgesteld op 1 juni 2021.
2. De periode, bedoeld in artikel 2 van de Tijdelijke rijkswet voorziening
Rijksoctrooiwet 1995 COVID-19, wordt verlengd tot en met 31 mei 2021.
Artikel 5 (Tijdelijke wet COVID-19 SZW en JenV)
Het tijdstip van verval van hoofdstuk 2 van de Tijdelijke wet COVID-19
SZW en JenV wordt vastgesteld op 1 juni 2021.
Onze Minister voor Rechtsbescherming is belast met de uitvoering van
dit besluit dat met de nota van toelichting in het Staatsblad, in het
Publicatieblad van Curaçao en in het Afkondigingsblad van Sint Maarten
zal worden geplaatst.
’s-Gravenhage, 24 maart 2021
Willem-Alexander
De Minister voor Rechtsbescherming,
S. Dekker
Uitgegeven de eenendertigste maart 2021
De Minister van Justitie en Veiligheid,
F.B.J. Grapperhaus

NOTA VAN TOELICHTING
In 2020 zijn door middel van verschillende wetten juridische voorzieningen gerealiseerd in verband met de COVID-19-uitbraak die het mogelijk
maken op diverse terreinen problemen als gevolg van de beperkende
maatregelen te voorkomen of mitigeren.
In een aantal gevallen is de tijdelijkheid van deze voorzieningen
expliciet vastgelegd doordat een vervaldatum voor de betreffende
wettelijke bepalingen is vastgesteld. In een deel van deze tijdelijke
voorzieningen is verlenging van de geldigheid mogelijk door bij koninklijk
besluit een latere vervaldatum vast te stellen die ten hoogste twee
maanden na de eerdere vervaldatum ligt. Er is geen maximum gesteld
aan het aantal malen dat een verlenging langs deze weg kan plaatsvinden.
Dit wettelijke systeem leidt er daardoor toe dat met redelijk korte
intervallen een herijking plaatsvindt van de noodzaak tot continuering van
de betreffende voorzieningen, en waar nodig een verantwoording
tegenover het parlement.
In dit besluit wordt voor een aantal van deze voorzieningen de laatstelijk
vastgestelde vervaldata gewijzigd van 1 april 2021 in 1 juni 2021 zodat de
geldigheid daarvan verlengd wordt tot deze nieuwe vervaldatum. Het
betreft de in de bijlage bij deze toelichting nader aangeduide voorzieningen in de Tijdelijke wet COVID-19 Justitie en Veiligheid, de Verzamelspoedwet COVID-19, de Tweede Verzamelspoedwet COVID-19, de
Tijdelijke rijkswet voorziening Rijksoctrooiwet 1995 COVID-19 en de
Tijdelijke wet COVID-19 SZW en JenV.
Deze nota van toelichting wordt uitgebracht in overeenstemming met
de Minister van Economische Zaken en Klimaat en de Minister van
Veiligheid en Justitie.
Algemene overwegingen bij de verlenging van tijdelijke voorzieningen
De wettelijke voorzieningen waarop dit besluit ziet hebben gemeen dat
zij zouden vervallen op 1 april 2021, tenzij voor deze datum bij koninklijk
besluit een ander tijdstip wordt vastgesteld waarop zij vervallen. Dit
tijdstip kan ten hoogste twee maanden liggen na het eerder geldende
tijdstip van verval. Bij het laatstelijk genomen verlengingsbesluit van
27 januari 2021 (Stb. 2021, 35) waren ten aanzien van de voorzieningen
waarop de artikelen 1 tot en met 5 van dit besluit betrekking hebben, de
vervaldata bepaald op 1 april 2021. Het onderhavige besluit wijzigt deze
vervaldata in 1 juni 2021.
In het algemeen betreffen de voorzieningen waarop dit besluit
betrekking heeft facultatieve voorzieningen waarmee praktische
problemen van de uit de COVID-19-beleid voortvloeiende beperkingen het
hoofd geboden kunnen worden. Gelet op de nog altijd bestaande
noodzaak tot beperkende maatregelen ter voorkoming van nieuwe
besmettingen ligt het in de rede deze voorzieningen voortgaande gelding
te verlenen. Verder is relevant dat voorzieningen waarvan de gelding nu
niet zou worden verlengd, niet op een later moment alsnog geactiveerd
kunnen worden. Als op een later moment alsnog de behoefte zou bestaan
aan zo’n voorziening, zou dan dus eerst een nieuw wetgevingstraject
vereist zijn om deze opnieuw in het leven te roepen. Daarom is op dit
moment voor verlenging van alle in de bijlage aangeduide voorzieningen
gekozen.

Duur van de verlenging en aankondiging verval
Met dit besluit wordt voor deze bepalingen een nieuwe vervaldatum
van 1 juni 2021 vastgesteld, zodat dat deze voorzieningen toepasbaar
blijven tot deze datum.
Het systeem van verlenging per twee maanden heeft tot gevolg dat pas
op het moment van bekendmaking van een verlengingsbesluit zekerheid
bestaat over de gelding voor de in dat verlengingsbesluit aangegeven
periode. Deze periode van zekerheid neemt echter af gedurende die
verlengingsperiode omdat een volgende verlengingsbesluit pas kort voor
de vervaldata genomen wordt.
Met name bij het plannen van vergaderingen of zittingen kan dit
problematisch zijn. Wanneer bijvoorbeeld het bestuur van een rechtspersoon het voornemen heeft om over zes weken een vergadering langs
geheel elektronische weg te laten plaatsvinden, kan er op het planningsmoment nog onzekerheid bestaan of op die voorgenomen vergaderdatum
de tijdelijke voorziening die dat mogelijk maakt nog wel zal gelden,
wanneer de tussentijdse verlenging van die tijdelijke voorziening nog
moet plaatsvinden.
Wij vinden het daarom wenselijk meer zekerheid te bieden op langere
termijn en zijn daarom voornemens om de tijdelijke voorzieningen
waarop dit verlengingsbesluit ziet, slechts te laten vervallen indien
tenminste twee maanden vóór de voorgenomen vervaldatum een
openbare aankondiging daarvan is gedaan. Dat impliceert dat ervan kan
worden uitgegaan dat een tijdelijke voorziening tenminste de komende
twee maanden nog toepasselijk zal zijn, tenzij inmiddels een eerdere
vervaldatum daarvan is aangekondigd.
In verband met de komende periode waarin veel vergaderingen bij
rechtspersonen plaatsvinden en gelet op het feit dat deze vergaderingen
voorbereidingstijd nodig hebben, is het voornemen om de voorzieningen
die in paragraaf 4 zijn neergelegd op zijn vroegst pas per 1 augustus 2021
te laten vervallen. Dit komt tegemoet aan een in de praktijk breed levende
wens om in deze bijzondere situatie voor langere termijn duidelijkheid te
hebben over de geldingsduur van de Tijdelijke wet.
Het staat nog niet vast of de gelding van de Tijdelijke voorziening
betalingsuitstel ten vervolge op de thans vastgestelde vervaldatum van
1 juni 2021 nog een keer zal worden verlengd. Daarover zal op een later
moment duidelijkheid worden verschaft.
Parlementaire voorhang
Voor een aantal van de voorzieningen waarop dit besluit betrekking
heeft, geldt de verplichting om het ontwerp van het verlengingsbesluit
gedurende een week aan de beide Kamers van de Staten-Generaal voor te
hangen. In de laatste kolom van de tabel in de bijlage is aangegeven op
welke onderdelen van dit besluit de voorhang betrekking heeft. Dit betreft:
– artikel 1 ingevolge artikel 35, vierde lid van de Tijdelijke wet COVID-19
Justitie en Veiligheid;
– artikel 2 ingevolge artikel 8, derde lid, van de Verzamelspoedwet
COVID-19;
– artikel 3, eerste lid, ingevolge artikel 5.4, zesde lid, van de Tweede
Verzamelspoedwet COVID-19; en
– Artikel 5, ingevolge artikel 3.1, vierde lid van de Tijdelijke wet
COVID-19 SZW en JenV.
Voor artikel 3, tweede lid, en artikel 4 geldt geen voorhangverplichting.

In verband hiermee is een ontwerp van dit besluit op 12 maart 2021
toegezonden aan de beide Kamers der Staten-Generaal.1
Artikelsgewijze toelichting
Artikel 1
De Tijdelijke wet COVID-19 Justitie en Veiligheid bevat een aantal
uiteenlopende voorzieningen op het terrein van JenV, die voor een
belangrijk deel de strekking hebben tijdelijk elektronische vergaderingen
en rechtszittingen mogelijk te maken waar de bestaande wetgeving
slechts in fysieke zittingen voorzag.
Deze wet zou zijn vervallen per 1 september 2020 tenzij een ander
vervalmoment werd vastgesteld, zoals bij dit besluit opnieuw wordt
gedaan. Voor de artikelen 15 en 22 vloeit uit de wet zelf al rechtstreeks een
ander vervalmoment voort, te weten 1 september 2023. Hoewel dit
verlengingsbesluit geen betrekking heeft op deze artikelen blijven deze
dus ook gelden tot uiterlijk 1 september 2023.
Voor de artikelen 33 en 34 gold aanvankelijk een vervaldatum van
1 september 2020 tenzij voor die datum een voorstel van wet bij de
Tweede Kamer was ingediend tot regeling van het onderwerp van die
artikelen. Dit is gebeurd en heeft inmiddels geleid tot de Wet van
14 oktober 2020 tot wijziging van de Tijdelijke wet COVID-19 Justitie en
Veiligheid in verband met het verlengen van de geldingsduur van de
voorzieningen in de artikelen 33 en 34 van die wet (Stb. 2020, 413).
Daarmee is de Tijdelijke wet COVID-19 Justitie en Veiligheid aldus
gewijzigd dat voor de artikelen 33 en 34 dezelfde verval- en verlengingssystematiek is komen te gelden als voor de meeste andere artikelen van
die wet. Effect van artikel 1 van dit besluit is daarom dat ook voor de
artikelen 33 en 34 een verlenging tot 1 juni 2021 geldt.
Ten aanzien van de maatregelen die betrekking hebben op de procesvoering in burgerlijke, bestuurlijke en strafzaken geldt het volgende.
Hoewel de rechtspraak in de afgelopen periode in toenemende mate is
gaan werken met fysieke zittingen, moet toch nog regelmatig gebruik
gemaakt worden van de mogelijkheid om zittingen geheel of ten dele
langs elektronische weg te laten plaatsvinden. De nog steeds noodzakelijke maatregelen ter voorkoming van besmetting (zoals een strakke
zittingsplanning om groepsvorming in de wachtruimte te voorkomen en
de noodzaak van reiniging van de ruimtes voor en na een fysieke zitting)
leiden ertoe dat de zittingscapaciteit niet voldoende is om enkel met
fysieke zittingen te volstaan. Daarbij speelt ook een rol dat de achterstanden die zijn ontstaan in de eerste periode van de COVID-19-
maatregelen drukken op de beschikbare zittingscapaciteit.
Artikel 2
Dit artikel betreft artikel 1 van de Verzamelspoedwet COVID-19, dat het
mogelijk maakt om fysiek contact (met name: uitwisseling van te
ondertekenen papieren documenten) achterwege te laten.
Artikel 3
Het eerste lid van dit artikel betreft artikel 3.4 van de Tweede Verzamelspoedwet COVID-19, dat het mogelijk maakt om in tuchtrechtelijke zaken
de zitting langs elektronische weg te laten plaatsvinden op dezelfde voet
als voor burgerlijke, bestuurlijke en strafzaken is mogelijk gemaakt in de
Tijdelijke wet COVID-19 Justitie en Veiligheid. Ik verwijs hierbij naar de toelichting op artikel 1. Omdat de behandeling van tuchtrechtelijke zaken
veelal in gerechtsgebouwen plaatsvindt, geldt hetgeen daar is opgemerkt
over fysieke zittingen in burgerlijke, bestuursrechtelijke en strafzaken
eveneens voor de categorie van tuchtrechtelijke zaken.
Het tweede lid van artikel 3 ziet op de taak en bevoegdheid van de
Minister van Justitie en Veiligheid om door middel van het Nationaal
Cyber Security Centrum bijstand te verlenen aan de in de wijziging
opgesomde categorieën bedrijven en instellingen op medisch terrein die
betrokken zijn bij de bestrijding van COVID-19. Deze tijdelijk toegekende
taak en bevoegdheid zal komen te vervallen bij de inwerkingtreding van
artikel 3.2 van de Tweede Verzamelspoedwet COVID-19. Artikel 5.4 van
laatstgenoemde wet bepaalt dat artikel 3.2 in werking treedt met ingang
van 1 december 2020, tenzij bij koninklijk besluit een later tijdstip van
inwerkingtreding wordt aangewezen dat ten hoogste twee maanden later
ligt dan het eerder geldende tijdstip. Om de mogelijkheid tot bijstandverlening te verlengen wordt bij dit besluit 1 juni 2021 aangewezen als
nieuwe datum van inwerkingtreding van artikel 3.2 van de Tweede
Verzamelspoedwet COVID-19.
Artikel 4
Dit artikel betreft de voorzieningen die zijn getroffen met betrekking tot
termijnen en betalingsverplichtingen die gelden op grond van de
Rijksoctrooiwet 1995. Met deze voorzieningen wordt de toeslag voor het
te laat betalen van instandhoudingstaksen voor in het Koninkrijk geldende
octrooirechten tijdelijk op nihil gesteld en wordt de directeur van het
Octrooicentrum Nederland in staat gesteld tijdelijk termijnen die
ingevolge de Rijksoctrooiwet 1995 gelden, te verlengen. In aanvulling op
de hiervoor gemaakte algemene overwegingen bij de verlenging van de
tijdelijke voorzieningen, is van belang dat de financiële positie van met
name het midden- en kleinbedrijf op dit moment nog steeds precair is de
impact daarvan nu voelbaar wordt. Voor octrooirechten die in meerdere
landen tegelijk gelden, is voorts van belang dat octrooihouders en hun
gemachtigden veelal te maken hebben met diverse beperkende maatregelen die in verschillende landen van toepassing zijn.
Artikel 5
Dit artikel betreft de Tijdelijke voorziening betalingsuitstel COVID-19
zoals neergelegd in de Tijdelijke wet COVID-19 SZW en JenV. Deze
voorziening geeft een schuldenaar de mogelijkheid de rechtbank te
verzoeken een verzoek tot faillietverklaring aan te houden gedurende een
termijn van twee maanden, indien aannemelijk is dat diens betalingsproblemen uitsluitend of hoofdzakelijk in verband staan met de gevolgen van
de COVID-19-uitbraak. Verder geeft deze voorziening op dezelfde gronden
een schuldenaar de mogelijkheid de schorsing van executie of de
opheffing van beslagen te vorderen. In aanvulling op de hiervoor
gemaakte algemene overwegingen bij de verlenging van de tijdelijke
voorzieningen, is van belang dat regelingen waar de Tijdelijke voorziening
betalingsuitstel complementair aan is, nog steeds worden toegepast,
zoals de financiële steun- en herstelpakketten. Ook kan deze voorziening
ondersteunend zijn in het gebruik van de op 1 januari 2021 in werking
getreden wet homologatie onderhands akkoord. Deze wet maakt het
gemakkelijker om schulden te herstructureren buiten faillissement. Al
deze maatregelen dragen samen met de Tijdelijke voorziening betalingsuitstel bij aan het voorkomen van vermijdbare faillissementen van
ondernemers met betalingsproblemen die als gevolg van de COVID-19-
uitbraak zijn ontstaan.
De Minister voor Rechtsbescherming,
S. Dekker

Bijlage bij de nota van toelichting
Artikel in
dit besluit
Betreft Artikel Strekking voorziening Voorhangplicht
1 Tijdelijke wet COVID-19 Justitie en
Veiligheid
1 Buitenwerkingstelling voorprocedures
gedelegeerde regelgeving
Ja
2 Mondelinge behandeling langs elektronische
weg in burgerlijke en bestuursrechtelijke
procedures
Ja
3 Verlenging ondertoezichtstelling en uithuisplaatsing zonder voorafgaande mondelinge
behandeling
Ja
4 Geldigheid deskundigenverklaring art. 1:28a BW
bij verzoek wijziging aanduiding geslacht in
geboorteakte)
Ja
5 Algemeen (afwijkingen van wettelijke verplichtingen tot houden fysieke bijeenkomsten)
Ja
6 Alg. vergadering verenigingen langs elektronische weg
Ja
7 Verlenging termijn verslaglegging
vereniging/cooperatie
Ja
8 Verlenging termijn verslaglegging NV Ja
9 Alg vergadering NV’s (verlenging termijn) Ja
10 Alg vergadering NV’s (elektronische weg) Ja
11 Alg vergadering NV’s (elektronische weg) Ja
12 Alg vergadering NV’s (elektronische weg) Ja
13 Alg vergadering NV’s (elektronische weg) Ja
14 Alg vergadering NV’s (elektronische weg) Ja
16 Verlenging termijn verslaglegging BV Ja
17 Alg vergadering BV’s (elektronische weg) Ja
18 Alg vergadering BV’s (elektronische weg) Ja
19 Alg vergadering BV’s (elektronische weg) Ja
20 Alg vergadering BV’s (elektronische weg) Ja
21 Alg vergadering BV’s (elektronische weg) Ja
23 Verlenging termijn verslaglegging Stichting Ja
24 Vereniging van eigenaars (vergaderingen langs
elektronische weg)
Ja
25 toepasselijkheid Overgangswet nieuw BW Ja
26 Verlijden akte notaris met audiovisuele
middelen
Ja
27 Strafrecht: horen/verhoren per telefoon Ja
28 Mondelinge behandeling strafzaken langs
elektronische weg
Ja
29 Verlenging termijn tenuitvoerlegging
taakstraffen
Ja
30 Herstel verzuim hoger beroep
vreemdelingenzaken
Ja
31 Ledenvergadering Nba langs elektronische weg Ja
32 Ledenvergadering NOvA langs elektronische
weg
Ja
2 Verzamelspoedwet COVID-19 1 Feitelijke onmogelijkheid uitreiking deurwaardersexploten in persoon i.v.m. COVID-19
Ja
3 Tweede Verzamelspoedwet
COVID-19
3.1 / 3.2 Tijdelijke wijziging Wet beveiliging netwerk- en
informatiesystemen (bijstand NCSC aan
medische instellingen)
Nee
3.4 Mondelinge behandeling langs elektronische
weg in tuchtrechtelijke zaken
Ja
4 Tijdelijke rijkswet voorziening
Rijks-octrooiwet 1995 COVID-19
1 Opschorting termijnen in Rijksoctrooiwet 1995 Nee
2 Nihilstelling verschuldigde toeslag bij betaling
na de vervaldag
Nee
5 Tijdelijke wet COVID-19 SZW en
JenV
2.1 Begripsbepalingen bij Tijdelijke voorziening
betalingsuitstel COVID-19
Ja
2.2 Aanhouding van de behandeling van een
faillissementsaanvraag
Ja
2.3 Schorsing van executie en opheffing van
beslagen
Ja
2.4 Afwijkingen van de Faillissementswet Ja