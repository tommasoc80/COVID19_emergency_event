Regeling van de Minister van Justitie en Veiligheid van 15 oktober 2020, nr. 3054838, tot wijziging van de Regeling domeinlijsten buitengewoon opsporingsambtenaar in verband met de Tijdelijke bepalingen in verband met de inzet van een notificatieapplicatie bij de bestrijding van de epidemie van covid19 en waarborgen ter voorkoming van misbruik daarvan (Tijdelijke wet notificatieapplicatie covid-19)
De Minister van Justitie en Veiligheid,

Gelet op artikel 142, tweede lid, van het Wetboek van Strafvordering en artikel 17, derde lid, van de Wet op de economische delicten;

Besluit:

ARTIKEL I
Na onderdeel 33 in de bijlage bij de Regeling domeinlijsten buitengewoon opsporingsambtenaar, domein I (Openbare Ruimte) wordt een onderdeel ingevoegd, luidende:

34.Artikel 6d, achtste lid, Wet publieke gezondheid.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

’s-Gravenhage, 15 oktober 2020
De Minister van Justitie en Veiligheid,
F.B.J. Grapperhaus

TOELICHTING
Het doel van deze wijziging is om buitengewoon opsporingsambtenaren (boa’s) in domein I (Openbare ruimte) opsporingsbevoegd te maken ten aanzien van het in artikel 6d, achtste lid, Wet publieke gezondheid opgenomen strafbaar feit. Dit artikellid verbiedt het misbruik van de notificatieapplicatie covid-19, beter bekend als CoronaMelder of Corona-app, dan wel daarmee vergelijkbare digitale middelen. In de Tijdelijke wet notificatieapplicatie covid-19 is deze antimisbruikbepaling opgenomen waarmee wordt geborgd dat niemand kan worden verplicht tot het gebruik van de app dan wel tot het gebruik van andere digitale hulpmiddelen waarmee om wat voor reden dan ook geïnfecteerde personen kunnen worden achterhaald, gewaarschuwd of aangeduid. De Inspectie Gezondheidszorg en Jeugd (IGJ) stelt een meldpunt in voor het doorgeven van (mogelijke) overtredingen van deze antimisbruikbepaling. Het gaat bijvoorbeeld om werkgevers of ondernemers die deelname aan de app eisen, om toegelaten te worden in een kantoorpand of winkel. Het meldpunt geeft deze meldingen door aan de desbetreffende toezichthouder. Dit kan de Inspectie Sociale Zaken en Werkgelegenheid of de IGJ zijn, maar als het (vermeende) overtredingen in de openbare ruimte betreft ook de gemeente. Het is aan de gemeente om te bepalen op welke wijze de melding van misbruik wordt afgehandeld, door bijvoorbeeld de inzet van een boa.

De in de Tijdelijke wet notificatieapplicatie covid-19 opgenomen wijzigingen van de Wet publieke gezondheid zijn tijdelijk. Artikel 6d Wet publieke gezondheid zal met ingang van drie maanden na het tijdstip van inwerkingtreding van de tijdelijke wet vervallen. Bij koninklijk besluit kan worden bepaald dat dit artikel op een eerder tijdstip vervalt. Ook kan worden bepaald dat dit artikel op een later tijdstip vervalt, met dien verstande dat dat laatste tijdstip steeds ten hoogste drie maanden na het tijdstip ligt waarop die bepaling zou vervallen. In lijn hiermee zal de onderhavige wijziging van de Regeling domeinlijsten buitengewoon opsporingsambtenaar met ingang van hetzelfde tijdstip worden teruggedraaid en zal de Regeling daartoe op dat moment gewijzigd worden.

De Minister van Justitie en Veiligheid,
F.B.J. Grapperhaus