
LIETUVOS RESPUBLIKOS SVEIKATOS APSAUGOS MINISTRAS
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ
VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ
VADOVO 2020 M. GRUODŽIO 4 D. SPRENDIMO NR. V- 2811 „DĖL COVID-19 LIGA (KORONAVIRUSO INFEKCIJA) SERGANČIŲ ASMENŲ PERVEŽIMO“ PAKEITIMO

2020 m. gruodžio 25 d. Nr. V-3011
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. gruodžio 4 d. sprendimą Nr. V- 2811 „Dėl COVID-19 liga (koronaviruso infekcija) sergančių asmenų pervežimo“ ir jį išdėstau nauja redakcija:
„LIETUVOS RESPUBLIKOS SVEIKATOS APSAUGOS MINISTRAS
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ASMENŲ, KURIEMS TAIKOMA IZOLIACIJA IR COVID-19 LIGA (KORONAVIRUSO INFEKCIJA) SERGANČIŲ ASMENŲ PERVEŽIMO 

Vadovaudamasis Lietuvos Respublikos civilinės saugos įstatymo 14 straipsnio 9 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. gruodžio 16 d. nutarimu Nr. 1419 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. lapkričio 4 d. nutarimą Nr. 1226 „Dėl karantino Lietuvos Respublikos teritorijoje paskelbimo“  bei siekdamas užtikrinti COVID-19 ligos (koronaviruso infekcijos) plitimo prevenciją, n u s p r e n d ž i u:
Pavesti savivaldybių administracijų direktoriams užtikrinti:
1. jų savivaldybės teritorijoje esančių asmenų, kuriems, vadovaujantis Lietuvos Respublikos žmonių užkrečiamųjų ligų profilaktikos ir kontrolės įstatymo nustatyta tvarka taikoma izoliacija dėl COVID-19 ligos (koronaviruso infekcijos) ir kurie neturi ar nėra deklaravę gyvenamosios vietos Lietuvoje, įskaitant užsieniečius, neteisėtai atvykusius į Lietuvos Respubliką, ir prieglobsčio prašytojus, asmenis, paleidžiamus iš laisvės atėmimo įstaigos, pervežimą į numatytas izoliavimo patalpas; 
2. jų savivaldybės teritorijoje esančių asmenų, sergančių COVID-19 liga (koronaviruso infekcija), kurie neturi ar nėra deklaravę gyvenamosios vietos Lietuvoje, įskaitant užsieniečius, neteisėtai atvykusius į Lietuvos Respubliką, ir prieglobsčio prašytojus, asmenis, paleidžiamus iš laisvės atėmimo įstaigos, pervežimą į VšĮ Abromiškių reabilitacinę ligoninę, prieš tai informavus VšĮ Abromiškių reabilitacinę ligoninę, kiek, kokios lyties ir amžiaus grupės (vaikas ar suaugęs) pacientų atvežama, apie pacientų giminystės ryšius;
3. asmenų, sergančių COVID-19 liga (koronaviruso infekcija), kurie išrašomi iš stacionarinių asmens sveikatos priežiūros įstaigų ar paleidžiami iš laisvės atėmimo įstaigų tęsti COVID-19 ligos (koronaviruso infekcijos) gydymo ambulatoriškai, transportavimą į šių asmenų namus ar kitą gyvenamąją vietą, jeigu tokie asmenys neturi galimybės grįžti nuosavu ar artimųjų transportu (pervežimą organizuoja ta savivaldybės administracija, į kurios teritoriją asmuo yra pervežamas).“



Sveikatos apsaugos ministras, valstybės lygio 
ekstremaliosios situacijos valstybės operacijų vadovas	                            Arūnas Dulkys
