

Lietuvos Respublikos Vyriausybė

nutarimas
DĖL EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ VALSTYBINĖS IR VIETINĖS REIKŠMĖS KELIŲ REKONSTRUKCIJOS, TAISYMO (REMONTO) DARBAMS PASKIRSTYMO IR NAUDOJIMO TVARKOS APRAŠO PATVIRTINIMO

2020 m. balandžio 22 d. Nr. 422
Vilnius

Vadovaudamasi Lietuvos Respublikos Vyriausybės 2020 m. balandžio 22 d. nutarimu Nr. 412 „Dėl lėšų skyrimo“, Lietuvos Respublikos Vyriausybė  n u t a r i a:
Patvirtinti Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų valstybinės ir vietinės reikšmės kelių rekonstrukcijos, taisymo (remonto) darbams paskirstymo ir naudojimo tvarkos aprašą (pridedama).


Ministras Pirmininkas							Saulius Skvernelis


Susisiekimo ministras							Jaroslav Narkevič

PATVIRTINTA
Lietuvos Respublikos Vyriausybės 
2020 m. balandžio 22 d. nutarimu Nr. 422


EKONOMIKOS SKATINIMO IR KORONAVIRUSO (COVID-19) PLITIMO SUKELTŲ PASEKMIŲ MAŽINIMO PRIEMONIŲ PLANO LĖŠŲ VALSTYBINĖS IR VIETINĖS REIKŠMĖS kelių rekonstrukcijos, taisymo (remonto) darbams  PASKIRSTYMO IR NAUDOJIMO TVARKOS APRAŠAS

I SKYRIUS
BENDROSIOS NUOSTATOS

1.	Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų valstybinės ir vietinės reikšmės kelių rekonstrukcijos, taisymo (remonto) darbams paskirstymo ir naudojimo tvarkos aprašas (toliau – Aprašas) nustato Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų (toliau – lėšos) valstybinės ir vietinės reikšmės kelių objektams rekonstruoti, taisyti (remontuoti) paskirstymo ir naudojimo tvarką, kuria turi vadovautis Lietuvos Respublikos susisiekimo ministerija, Lietuvos automobilių kelių direkcija prie Susisiekimo ministerijos (toliau – Lietuvos automobilių kelių direkcija) ir savivaldybių institucijos. Lėšos skiriamos vadovaujantis Lietuvos Respublikos Vyriausybės 2020 m. balandžio 22 d. nutarimu Nr. 412 „Dėl lėšų skyrimo“.
2.	Apraše vartojamos sąvokos suprantamos taip, kaip jos apibrėžtos Lietuvos Respublikos kelių įstatyme, Lietuvos Respublikos statybos įstatyme, Lietuvos Respublikos teritorijos administracinių vienetų ir jų ribų įstatyme ir kituose teisės aktuose.
3.	Pagal Aprašą kelių objektams įgyvendinti 2020 metais numatoma skirti 150 000 000 (vienas šimtas penkiasdešimt milijonų) eurų. 
4.	Pagal Aprašą finansuojamos šios veiklos: 
4.1.	valstybinės ir vietinės reikšmės kelių paprastasis remontas;
4.2.	gyvenvietėse esančių ir gyvenvietes jungiančių valstybinės reikšmės ir vietinių kelių (gatvių) su žvyro danga asfaltavimas:
4.2.1.	miesto tipo savivaldybėse;
4.2.2.	rajono tipo savivaldybėse. 
4.3.	pėsčiųjų ir dviračių takų bei kitų kelių saugumo priemonių įrengimas valstybinės ir vietinės reikšmės keliuose;
4.4.	valstybinės ir vietinės reikšmės kelių, jungiančių lankytinas ir rekreacines vietoves bei kurortines teritorijas, remontas ir rekonstrukcija;
4.5.	pasienio vietovėse esančių valstybinės ir vietinės reikšmės kelių remontas ir rekonstrukcija;
4.6.	valstybės ir savivaldybių institucijų valdomų kelių, vedančių į teritorijas, kuriose kuriamos darbo vietos, remontas ir rekonstrukcija.

II SKYRIUS
Kelių darbams taikomi reikalavimai

5.	Pagal Aprašo 4.1 papunktyje numatytą veiklą finansuojami:
5.1.	valstybinės reikšmės kelių paprastojo remonto darbai;
5.2.	valstybinės reikšmės rajoninių kelių su žvyro danga paprastojo remonto ir dangos stiprinimo darbai; 
5.3.	vietinės reikšmės kelių (jungiančių gyvenamąsias vietoves, miesto ir kaimo gyvenamųjų vietovių, jungiamųjų ir kitų kelių, nepriskirtų valstybinės reikšmės keliams) su žvyro ir asfaltbetonio danga paprastojo remonto darbai.
6.	Pagal Aprašo 4.2 papunktyje numatytą veiklą finansuojami:
6.1.	gyvenamosiose vietovėse (miesto ir kaimo) esančių (prioritetą teikiant senosioms gyvenamosioms vietovėms) ir gyvenamąsias vietoves jungiančių su asfaltuotais keliais ar kitomis gyvenvietėmis valstybinės reikšmės rajoninių kelių su žvyro danga asfaltavimo darbai (paprastojo ir kapitalinio remonto bei rekonstrukcijos darbai);
6.2.	gyvenamosiose vietovėse (miesto ir kaimo) esančių (prioritetą teikiant senosioms gyvenamosioms vietovėms) ir gyvenamąsias vietoves jungiančių su asfaltuotais keliais ar kitomis gyvenvietėmis vietinės reikšmės kelių su žvyro danga asfaltavimo darbai (paprastojo ir kapitalinio remonto bei rekonstrukcijos darbai).
7.	Pagal Aprašo 4.3 papunktyje numatytą veiklą finansuojami:
7.1.	pėsčiųjų ir dviračių takų infrastruktūros įrengimo valstybinės reikšmės ir vietinės reikšmės keliuose darbai;
7.2.	priemonių, prisidedančių prie kelių saugumo gerinimo valstybinės reikšmės ir vietinės reikšmės keliuose, diegimo darbai. 
8.	Pagal Aprašo 4.4 papunktyje numatytą veiklą finansuojami:
8.1.	valstybinės reikšmės rajoninių kelių su žvyro ir asfaltbetonio danga, jungiančių gyventojų daugiausia lankomas ir rekreacines vietoves bei kurortines teritorijas, paprastojo ir kapitalinio remonto bei rekonstrukcijos darbai;
8.2.	vietinės reikšmės kelių su žvyro ir asfaltbetonio danga, jungiančių gyventojų daugiausia lankomas ir rekreacines vietoves bei kurortines teritorijas, paprastojo ir kapitalinio remonto bei rekonstrukcijos darbai.
9.	Pagal Aprašo 4.5 papunktyje numatytą veiklą finansuojami:
9.1.	valstybinės reikšmės kelių su žvyro ir asfaltbetonio danga, esančių pasienio vietovėse, nutolusiose iki 30 km nuo valstybinės sienos, paprastojo ir kapitalinio remonto bei rekonstrukcijos darbai;
9.2.	vietinės reikšmės kelių su žvyro ir asfaltbetonio danga, esančių pasienio vietovėse, nutolusiose iki 30 km nuo valstybinės sienos, paprastojo ir kapitalinio remonto bei rekonstrukcijos darbai.
10.	Pagal Aprašo 4.6 papunktyje numatytą veiklą finansuojami valstybės ir savivaldybių institucijų valdomų kelių, vedančių į teritorijas, kuriose kuriamos darbo vietos, paprastojo ir kapitalinio remonto bei rekonstrukcijos darbai.
11.	Kelio objekto finansavimui gauti taikomi šie reikalavimai:
11.1.	Iki prašymo gauti finansavimą pateikimo Susisiekimo ministerijai turi būti teisės aktų nustatyta tvarka parengta kelių objektui įgyvendinti reikiama dokumentacija:
11.1.1.	užsakovo patvirtintas statinio projektas (jeigu taikoma);
11.1.2.	gautas statinio projekto ekspertizės paslaugas teikiančio teikėjo statinio projekto ekspertizės aktas su išvada, kad projektą galima tvirtinti (jeigu taikoma);
11.1.3.	gautas savivaldybės administracijos išduotas statybą leidžiantis dokumentas (jeigu taikoma).
11.2.	Jeigu iki prašymo gauti finansavimą pateikimo Susisiekimo ministerijai nėra baigtos viešųjų pirkimų procedūros darbams įsigyti, jas privaloma baigti iki finansavimo sutarties pasirašymo dienos.
12.	Pagal Aprašo 4.6 papunktyje numatytą veiklą finansuojami kelių objektai, kurie patvirtinti Lietuvos Respublikos ekonomikos ir inovacijų ministro 2020 m. vasario 6 d. įsakymu  Nr. 4-69 „Dėl Prioritetinių kelių, vedančių į teritorijas, kuriose kuriamos darbo vietos, objektų sąrašo 2020 metams patvirtinimo“, ir kiti kelių objektai.
13.	Pagal Aprašo 7.2 papunktį finansuojamos inžinerinės automobilių kelių saugaus eismo priemonės turi būti diegiamos, vadovaujantis Inžinerinių saugaus eismo priemonių projektavimo ir naudojimo rekomendacijomis R ISEP 10, patvirtintomis Lietuvos automobilių kelių direkcijos prie Susisiekimo ministerijos direktoriaus 2010 m. birželio 9 d. įsakymu Nr. V-146 „Dėl Inžinerinių saugaus eismo priemonių projektavimo ir naudojimo rekomendacijų R ISEP 10 patvirtinimo“. Kelių objektuose numatytos įrengti pėsčiųjų perėjos turi atitikti Pėsčiųjų perėjimo per kelius ir gatves organizavimo taisyklių PPOT 16, patvirtintų Lietuvos automobilių kelių direkcijos prie Susisiekimo ministerijos direktoriaus 2016 m. lapkričio 24 d. įsakymu Nr. V-682 „Dėl Pėsčiųjų perėjimo per kelius ir gatves organizavimo taisyklių PPOT 16 patvirtinimo“, nuostatas.
14.	Kelio objekto remonto ir rekonstrukcijos darbų išlaidos, susijusios su kelio zonoje esančia lietaus nuotekų surinkimo infrastruktūra, yra tinkamos finansuoti išlaidos. 
15.	Darbai kelių objektuose turi būti užbaigti iki 2020 m. lapkričio 30 d. 

III SKYRIUS
LĖŠŲ kelių darbams finansuoti PASKIRSTYMAS

16.	Lietuvos automobilių kelių direkcija ir savivaldybių institucijos, siekiančios gauti finansavimą pagal Aprašo 4 punkte nustatytas veiklas, prašymus Susisiekimo ministerijai turi pateikti per 5 darbo dienas po Vyriausybės nutarimo dėl Aprašo patvirtinimo priėmimo datos. Prireikus Susisiekimo ministerija gali skelbti papildomus kvietimus teikti prašymus gauti finansavimą.
17.	Lietuvos automobilių kelių direkcija ir savivaldybių institucijos pagal kiekvieną Aprašo 4 punkte nustatytą veiklą teikia vadovo ar jo įgalioto asmens pasirašytą prašymą (Aprašo priedas „Prašymas finansuoti iš Ekonomikos skatinimo ir koronaviruso (COVID-19) plitimo sukeltų pasekmių mažinimo priemonių plano lėšų kelio objektą“).
18.	Iškilus specifiniams su pateiktos informacijos vertinimu ar savivaldybės institucijos veikla susijusiems klausimams, Susisiekimo ministerija gali paprašyti institucijų pateikti papildomus dokumentus.
19.	Aprašo II skyriaus reikalavimus atitinkantiems kelių objektams lėšos skiriamos Lietuvos Respublikos susisiekimo ministro įsakymu komisijos, sudarytos iš Susisiekimo ministerijos, Lietuvos savivaldybių asociacijos ir Lietuvos Respublikos Vyriausybės kanceliarijos atstovų, teikimu. 
20.	Sutaupytos (nepanaudotos) lėšos gali būti perskirstomos susisiekimo ministro įsakymu kitiems kelių objektams.

IV SKYRIUS
lėšų kelių darbams finansuoti NAUDOJIMO KONTROLĖ IR APSKAITA

21.	Vadovaudamosi susisiekimo ministro įsakymu ir Aprašo 11 punkto reikalavimais, Lietuvos automobilių kelių direkcija ir savivaldybių institucijos per 5 darbo dienas pasirašo lėšų naudojimo savivaldybių institucijų kelių objektams finansuoti sutartis. Finansavimo sutartys pasirašomos tik dėl tų kelių objektų, kurių viešųjų pirkimų procedūros darbams įsigyti yra baigtos. Pasirašomoje finansavimo sutartyje nurodyta suma turi būti ne didesnė už susisiekimo ministro įsakymu kelio objektui skirtą sumą. Lietuvos automobilių kelių direkcija teikia informaciją Susisiekimo ministerijai apie sutaupytas ir trūkstamas lėšas po finansavimo sutarties pasirašymo. 
22.	Savivaldybių institucijos ne vėliau kaip paskutinę kiekvieno 2020 metų ketvirčio darbo dieną Lietuvos automobilių kelių direkcijai teikia lėšų panaudojimo vietinės reikšmės keliams ataskaitas (pagal Lietuvos automobilių kelių direkcijos nustatytą lėšų naudojimo kelio objektui finansuoti sutartyje pateiktą formą).
23.	Pasibaigus 2020 metams, iki 2021 m. kovo 1 d. savivaldybių institucijos pateikia Lietuvos automobilių kelių direkcijai atliktų darbų ataskaitas, tarp jų ir lėšų panaudojimo vietinės reikšmės keliams ataskaitas (pagal Lietuvos automobilių kelių direkcijos nustatytą lėšų naudojimo kelio objektui finansuoti sutartyje pateiktą formą). 
24.	Lietuvos automobilių kelių direkcijai už lėšų administravimą (finansavimo sutarčių administravimą) bei lėšų naudojimo pagal Aprašo 5–10 punktuose nustatytą paskirtį kontrolei, darbų kokybės kontrolės priežiūrai vietinės reikšmės kelių objektuose skiriama 1 proc. nuo Aprašo 3 punkte nustatytos sumos. 

V SKYRIUS
BAIGIAMOSIOS NUOSTATOS

25.	Lietuvos automobilių kelių direkcija kontroliuoja, kad skirtos lėšos būtų naudojamos pagal paskirtį, atsako už darbų kokybės kontrolės priežiūrą kelių objektuose, atlieka su savivaldybių institucijomis pasirašytų finansavimo sutarčių vykdymo priežiūrą. Šiai veiklai vykdyti Lietuvos automobilių kelių direkcijai skiriamas Aprašo 24 punkte nurodytas finansavimas.

_________________


