Geachte voorzitters,

Gehoord hebbende het advies van het Outbreak Management Team van 12 oktober 2020 en het overleg van de Ministeriële Commissie Crisisbeheersing van 13 oktober 2020 geef ik u op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht.

In deze opdracht heb ik de eerdere aanwijzingen verwerkt en aangepast die ik aan alle voorzitters van de veiligheidsregio heb verstrekt. Ik geef u nu, mede namens de minister van Justitie en Veiligheid, een nieuwe opdracht om uw bevoegdheden op het terrein van publieke gezondheid en openbare orde en veiligheid in te zetten om maatregelen te nemen die nodig zijn voor de bestrijding van covid-19 met ingang van 14 oktober 2020 22.00 uur. Ik trek de opdrachten in voor bestrijding van de uitbraak van covid-19 die ik op 26 juni, 10 juli, 7 augustus, 20 augustus, 1 september, 11 september en 29 september 2020 op basis van artikel 7 van de Wet publieke gezondheid heb verstrekt. Mijn opdrachten van 30 juni en 1 september 2020 gericht aan vijf veiligheidsregio's met een luchthaven blijven van toepassing.

Veilige afstand	
Er is een verbod op het in de publieke ruimte (incl. vaartuigen en voertuigen) en in besloten plaatsen, met uitzondering van woningen, niet in acht nemen van een onderlinge afstand van 1,5 meter. Dit verbod geldt niet voor:
a) Personen die een gezamenlijk huishouden vormen;
b) De afstand tot kinderen tot 13 jaar;
c) Personen tot 18 jaar onderling, tenzij zij zich bevinden op een locatie van een instelling voor middelbaar beroepsonderwijs, hoger beroepsonderwijs of wetenschappelijk onderwijs.
d) Leerlingen in het voortgezet (speciaal) onderwijs onderling op school;
e) Personen bij de uitoefening van hun beroep, voor zover de werkzaamheden in het kader van de uitoefening van dat beroep noodzakelijk zijn en niet op gepaste wijze kunnen worden uitgevoerd met inachtneming van 1,5 meter van degene jegens of met wie de werkzaamheden worden uitgevoerd; 
f) Personen met een handicap onderling die in dezelfde woongroep of andere woonvorm op eenzelfde adres wonen en gemeenschappelijke voorzieningen delen en op personen met een handicap, voor zover zij zich niet met inachtneming van een afstand van 1,5 meter jegens hun begeleiders of vaste mantelzorgers kunnen ophouden en hun begeleiders of vaste mantelzorgers;
g) Personen die theater, dan wel dans in de vorm van culturele uiting, beoefenen;
h) Sporters in instellingen voor topsportitijdens het beoefenen van de sport en voetballers van de Eredivisie en Eerste Divisie; of
i) Personen in het openbaar vervoer, overig bedrijfsmatig personenvervoer en vervoer voor privédoeleinden, voor zover dit vervoer primair de verplaatsing van de ene naar de andere locatie behelst en niet strekt tot het mogelijk maken van recreatie, mits zij voldoen aan de gestelde regels over het gebruik van niet medische mondneuskapje als nader in deze aanwijzing omschreven

Ten aanzien van dit verbod geldt dat de 1,5 meter wordt gehandhaafd vanaf drie personen.

Vervoer
In het openbaar vervoer en overig bedrijfsmatig personenvervoer is voor reizigers vanaf 13 jaar het dragen van een niet-medisch mondneuskapje verplicht. Op dit gebod wordt niet gehandhaafd bij personen die wegens een medische oorzaak geen mondkapje kunnen dragen. Dit geldt tevens voor jongeren in het leerlingenen doelgroepenvervoer. Dit betreft het vervoer van leerlingen van en naar het
voortgezet (speciaal) onderwijs. Daarnaast gaat het over vervoer van jongeren t/m 17 jaar van en naar de locatie waar jongeren de jeugdhulp ontvangen, de kinderopvang en zorglocaties voor jeugd, zoals kinderdienstencentra (KDC).

Voor het overige bedrijfsmatige personenvervoer geldt daarnaast dat reizigers moeten reserveren en de vervoerder bij reizigers een voorafgaande verificatie van hun gezondheid uitvoert. De verplichting voor het dragen van een niet-medisch mondneuskapje voor reizigers vanaf 13 jaar geldt bij dat vervoer niet bij maximaal 2 personen vanaf 13 jaar per voertuig of vaartuig inclusief bestuurder.

De vervoerder van het overige bedrijfsmatige vervoer is verantwoordelijk voor het treffen van de hierboven genoemde maatregelen.

Handhaving in het openbaar vervoer vindt in de praktijk plaats door de personen die door de vervoerders als toezichthouder zijn aangewezen en andere op grond van de Wet Personenvervoer 2000 aangewezen toezichthouders.

U kunt, in overleg met de vervoerder, voorzieningen voor vervoer beëindigen of beperken, indien deze voorzieningen zich niet of onvoldoende mate houden aan de verwezenlijking van de beperkende maatregelen met betrekking tot het dragen van een mondneuskapje of het zo veel mogelijk houden van 1,5 meter afstand tussen alle in de voorziening aanwezige personen, of aan het op adequate wijze zichtbaar duidelijk maken daarvan, mits de beëindiging van deze voorziening het transport van personen die werkzaam zijn in vitale processen of transport dat anderszins noodzakelijk is voor de mobiliteit van Nederland niet onnodig belemmert.

Verbod evenementen
Evenementen zijn verboden. Dit geldt niet voor verrichtingen van vermaak in een gebouw, die behoren tot de reguliere exploitatie van bioscopen, filmhuizen, concertzalen, podia voor alle genres van muziek, theaters en hiermee vergelijkbare culturele instellingen, musea, presentatie-instellingen, monumenten met een publieksfunctie, casino's, arcadehallen, speelhallen, markten, mits binnen de daarvoor geldende regels als nader in deze aanwijzing omschreven. Onder evenementen worden niet begrepen betogingen, vergaderingen en godsdienstige en levensbeschouwelijke samenkomsten als bedoeld in de Wet openbare manifestaties en beurzen en congressen.

Groepsvorming openbare plaats
Het is verboden om op een openbare plaats of een plaats in de buitenlucht, met uitzondering van het erf behorend bij de woning, zich op te houden in groepsverband met meer dan vier personen. Dit verbod geldt niet voor:
a. een gezamenlijk huishouden;
b. personen tot 13 jaar;
c. personen tot 18 jaar die sport beoefenen;
d. sporters in instellingen voor topsport, voetballers van de Eredivisie en Eerste Divisie;
e. personen bij uitvaarten;
f. personen bij een huwelijksvoltrekking gemaximeerd tot 30 personen;
g. personen in het openbaar vervoer en in overig bedrijfsmatig personenvervoer, mits met inachtneming van de daarvoor specifiek geldende regels, en louter voor de duur van de deelname aan dat vervoer;
h. zorgbegeleiders of vaste mantelzorgers en de personen die zij begeleiden.;
i. betogingen en vergaderingen als bedoeld in de Wet openbare manifestaties;
j. personen die in gemeenschap met anderen godsdienst of levensovertuiging belijden;
k. een bijeenkomst van een internationale organisatie, die gevestigd is op het grondgebied van het Koninkrijk, of van een verdragspartij van een verdrag waarbij het Koninkrijk partij is;
I. een verkiezing als bedoeld in de Kieswet;
m. personen die theater, dans of muziek in de vorm van culturele uiting
beoefenen;
n. beroep, bedrijf of vereniging, voor zover noodzakelijk voor de continuering van de dagelijkse werkzaamheden van instellingen, bedrijven en andere organisaties en gemaximeerd tot 100.

Samenkomsten in gebouwen
Samenkomsten in voor het publiek toegankelijke gebouwen (inclusief vaartuigen en voertuigen, met uitzondering van de woongedeelten) en in besloten plaatsen, met uitzondering van woningen, zijn alleen toegestaan als het aantal aanwezigen per zelfstandige ruimte beperkt blijft tot ten hoogste 30 personen (exclusief personeel). In een gebouw geldt een zichtbaar gescheiden podium als een zelfstandige ruimte. 

Dit verbod geldt niet voor:
a. personen die noodzakelijk zijn voor de continuering van de dagelijkse werkzaamheden van instellingen, bedrijven en andere organisaties, voor zover hun aanwezigheid in het gebouw beperkt blijft tot ten hoogste 100 personen per zelfstandige ruimte;
b. betogingen, samenkomsten en vergaderingen als bedoeld in de Wet openbare manifestaties;
c. personen die in gemeenschap met anderen godsdienst of levensovertuiging belijden;
d. de vergaderingen van de Staten-Generaal of van een commissie daaruit (in de desbetreffende veiligheidsregio), van de gemeenteraad, provinciale staten en het algemeen bestuur van een waterschap, of van een door deze organen ingestelde commissie, en andere wettelijk verplichte bijeenkomsten;
e. een bijeenkomst van een internationale organisatie, die gevestigd is op het grondgebied van het Koninkrijk, of van een verdragspartij van een verdrag waarbij het Koninkrijk partij is;
f. gebouwen die bestemd zijn of gebruikt worden voor detailhandel, markten, bibliotheken, musea, monumenten, presentatie-instellingen, dierentuinen, pretparken en daarmee vergelijkbare functies voor zover sprake is van doorstroom van bezoekers;
g. onderwijs- en trainingsinstellingen en educatieve activiteiten;
h. kinderopvang;
i. vaartuigen en voertuigen in het openbaar vervoer en overig bedrijfsmatig personenvervoer;
k. gebruik van gebouwen voor scouting-, cultuur-, kunst-, sport- en andere georganiseerde jeugdactiviteiten voor personen tot en met 17 jaar;
I. zorginstellingen;
m. uitvaarten;
n. een verkiezing als bedoeld in de Kieswet;
o. hotels, voor zover het gaat over hotelgasten.

Voorwaarden organiseren van samenkomsten
Voor het organiseren van samenkomsten die zijn gericht op verrichtingen van vermaak en congressen en beurzen in de publieke ruimte (incl. vaartuigen en voertuigen, met uitzondering van de woongedeelten) en in besloten plaatsen, met uitzondering van woningen, gelden de volgende voorwaarden:
- Personen hebben gereserveerd, een voorafgaande verificatie van hun gezondheid vindt plaats, personen worden geplaceerd, maatregelen worden getroffen om te waarborgen dat de stromen van personen die samenkomen in verschillende zelfstandige ruimten in een gebouw, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen.

Voor het organiseren van overige samenkomsten in de publieke ruimte (incl. vaartuigen en voertuigen, met uitzondering van de woongedeelten) en in besloten plaatsen, met uitzondering van woningen, gelden de volgende voorwaarden:
- worden maatregelen getroffen om te waarborgen dat de stromen van personen die samenkomen in verschillende zelfstandige ruimten in een gebouw, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen. 

Placering vindt plaats door het aanwijzen van een zitplaats. In afwijking hiervan geldt bij sport-, spel-, theater- dansactiviteiten en sauna en wellness dat placering plaatsvindt door het aanwijzen van een afgebakende locatie waar gebruik van wordt gemaakt voor de activiteit.

Voor detailhandel, markten, bibliotheken, musea, monumenten, presentatieinstellingen, dierentuinen, pretparken, en daarmee vergelijkbare functies voor zover sprake is van doorstroom van bezoekers, geldt de voorwaarde dat een deurbeleid wordt gehanteerd.
- Voor de detailhandel geldt aanvullend dat de toegang tot de locatie minimaal twee keer per dag een uur wordt beperkt tot ouderen en kwetsbare mensen.
- Voor de overige doorstroomlocaties (behalve markten) geldt dat aanvullend per locatie het maximum aantal bezoekers dat tegelijk wordt toegelaten door u wordt bepaald, na overleg met de betrokken organisatie, rekening houdend met de oppervlakte van de locatie en het kunnen naleven van maatregelen als de 1,5 meter onderlinge afstand. Tevens dienen bezoekers vooraf per tijdvak te reserveren. 

Reservering mag niet worden geaccepteerd van groepen van meer dan vier personen en placering mag niet plaatsvinden in groepen van meer dan vier personen, tenzij het om personen of gevallen gaat die zijn uitgezonderd van de regels over groepsvorming.

De exploitant, beheerder of organisator is verantwoordelijk voor het treffen van de
hierboven genoemde maatregelen. Zij kunnen gebruik maken van de afwegingskaders van het RIVM.

Sluiting eet- en drinkgelegenheden
Eet- en drinkgelegenheden (waaronder ook coffeeshops, sportkantines, shishalounges, alsook eet- en drinkgelegenheden in bioscopen, casino's, speelhallen, theaters, studentenverenigingen en stripclubs) en de daarbij behorende terrassen worden gesloten.2Indien de inrichting waar de eet- en drinkgelegenheid zich bevindt meerdere functies heeft, dient de inrichting uiterlijk om 01.00 uur te sluiten.

Uitgezonderd zijn hotels voor de hotelgasten, de afhaalfunctie van eet- en drinkgelegenheid en bedrijfskantines, mits maatregelen worden getroffen om 1,5 meter afstand tussen de aanwezigen in en bij de toegang van deze locaties te garanderen.

Eet- en drinkgelegenheden waar eten en drinken kan worden afgehaald voor gebruik elders dan ter plaatse moeten om 01.00 uur sluiten. Bij coffeeshops kan worden afgehaald tot 20.00 uur.

Voor eet- en drinkgelegenheden die zich bevinden op luchthavens na de securitycheck (airside) geldt bovenstaande norm niet.

Sporten
Sportbeoefening is alleen toegestaan individueel of in teamverband met niet meer dan 4 personen en sportwedstrijden worden verboden. Dit geldt niet voor sportbeoefening en wedstrijden van sporters in instellingen voor topsport, voetballers van de Eredivisie en Eerste Divisie en personen tot 18 jaar die sport beoefenen op de eigen club. Voor alle sportwedstrijden en -trainingen (zowel amateur als professioneel) geldt een verbod op de aanwezigheid van toeschouwers.

In sportaccommodaties worden douches en kleedkamers gesloten. Toiletten kunnen wel geopend blijven. Kleedkamers bij zwemgelegenheden kunnen wel open blijven.

Alcohol
Het is verboden om alcoholhoudende drank te verkopen, commercieel te verstrekken of commercieel op enigerlei andere wijze in de publieke ruimte (incl. vaartuigen en voertuigen, met uitzondering van de woongedeelten) en in besloten plaatsen, met uitzondering van woningen aan te bieden tussen 20.00 uur en tot 07.00 uur. Tevens is het verboden om tussen 20.00 uur en 07:00 uur in de openbare plaats alcoholhoudende drank voor handen te hebben of te nuttigen.

Sluitingstijd detailhandel
De detailhandel dient uiterlijk om 20:00 uur te sluiten. Dit geldt niet voor de levensmiddelen branche.

Verbod voor dansgelegenheden en in groepsverband zingen en schreeuwen
Het verbod op openstelling van locaties blijft bestaan voor discotheken, nachtclubs en vergelijkbare dansgelegenheden.

Daarnaast is het in de publieke ruimte (incl. vaartuigen en voertuigen) en in besloten plaatsen, met uitzondering van woningen, verboden in groepsverband te zingen of schreeuwen. Dit verbod geldt niet voor zangers, zangkoren, zanggroepen en zang als onderdeel van belijdenis van godsdienst of levensovertuiging, voor zover zij daarbij de richtlijnen van het RIVM opvolgen.

Sluiten van locaties
U kunt een locatie, waaronder detailhandel, sluiten of gesloten houden indien u van oordeel bent dat de maatregel om 1,5 meter onderlinge afstand te houden (naar verwachting) niet goed wordt nageleefd of niet goed na te leven is of indien niet wordt voldaan aan de hierboven genoemde maatregelen. Een indicatie hiervoor kan zijn dat de locatie geen duidelijk toegangsbeleid hanteert, crowdmanagement heeft ingezet of zichtbare hygiënemaatregelen heeft getroffen. U kunt ook een locatie sluiten of gesloten houden als u problemen verwacht dan wel constateert met het gebruik van het mobiliteitssysteem en in het bijzonder het openbaar vervoer.

U kunt over gaan tot een sluiting van maximaal 14 dagen van locaties, niet zijnde woningen, die gekoppeld worden aan meerdere besmettingen of clusters van besmettingen via het bron- en contactonderzoek van de GGD. 

Maatregelen bij introductie-activiteiten voor studenten
Ik geef u opdracht om alle fysieke samenkomsten die worden georganiseerd in het kader van de werving en introductie van studenten van mbo, hbo en wo te verbieden. U kunt een ontheffing verlenen van dit verbod voor fysieke samenkomsten die worden georganiseerd door onderwijsinstellingen, studentensportverenigingen, studieverenigingen en studentenverenigingen, mits die samenkomsten geaccordeerd zijn door een onderwijsinstelling of de veiligheidsregio, gericht zijn op studie, sport of kennismaking, kleinschalig zijn, er geen alcohol gedronken wordt en de bijeenkomsten niet plaatsvinden tussen 22.00 uur en 07.00 uur.

Registratieplicht contactberoepen
Beoefenaren van contactberoepen, waarbij het niet mogelijk is ten minste 1,5 meter afstand te houden tot de klant, worden verplicht om aan alle klanten te vragen om hun contactgegevens beschikbaar te stellen ten behoeve van de uitvoering van een eventueel bron- en contactonderzoek door de GGD en in te stemmen met verwerking en overdracht van die gegevens voor dat doel. Het gaat om de volgende gegevens:

• volledige naam;
• datum en aankomsttijd;
• e-mailadres;
• telefoonnummer
• toestemming

De gegevens mogen niet voor andere doeleinden worden gebruikt en kunnen alleen door de regionale GGD worden opgevraagd. De gegevens moeten 14 dagen worden bewaard en daarna worden vernietigd. Klanten zijn niet verplicht de gevraagde gegevens te verstrekken.

Deze verplichting geldt niet voor beroepen waarvoor een registratieplicht omwille van het op een gepaste wijze uitoefenen van het beroep, of omwille van de veiligheid of welzijn van betrokkenen onwenselijk is. Het gaat om (para)medische zorgverleners, sekswerkers , mantelzorgers, geestelijk bedienaars, toezichthouders, handhavers en hulpdiensten (o.a. politie, brandweer, krijgsmacht) of personen die werkzaam zijn bij een justitiële inrichting.

Verpleeghuizen en kleinschalige woonvormen in de ouderenzorg
In verpleeghuizen en kleinschalige woonvormen in de ouderenzorg waar zich één of meer COVID-19 besmettingen voordoen, geldt dat het verboden is voor bezoekers om zonder toestemming van de beheerder aanwezig te zijn. Bezoek moet zijn toegestaan indien het de beperking van de verspreiding van COVID-19 niet in de weg staat. Ook moet bezoek aan bewoners van wie wordt verwacht dat zij op korte termijn overlijden of in vergelijkbare omstandigheden altijd
worden toegestaan. Dit geldt ook voor bezoek in verband met het horen en beoordelen van een cliënt in het kader van de Wet zorg en dwang psychogeriatrische en verstandelijk gehandicapte cliënten en de cliëntvertrouwenspersoon. Voor structurele vrijwilligers is een uitzondering op dit verbod mogelijk. Op basis van artikel 7 van de Wet publieke gezondheid en met inachtneming van artikel 39, eerste lid, van de Wet veiligheidsregio's, geef ik u daarom opdracht om uw bevoegdheden op het terrein van openbare orde en veiligheid in te zetten als verpleeghuizen of kleinschalige woonvormen, ondanks nadrukkelijke inspanningen van hun kant, problemen ervaren met het weigeren van bezoekers of derden die de locatie proberen binnen te komen, zonder toestemming van de beheerder.

Vervallen ontheffingen
In mijn opdracht van 29 september heb ik u de mogelijkheid gegeven om in een beperkt aantal door u te bepalen gevallen ontheffing te verlenen op het maximum van 30 personen per zelfstandige ruimte bij samenkomsten in gebouwen van groot belang voor de regio. U dient de verleende ontheffingen te laten vervallen.

Als u problemen ervaart bij de uitvoering van deze aanwijzing, verzoek ik u contact op te nemen met het LOT-C of uw contactpersoon bij de projectdirectie covid19.

Hoogachtend,
mede namens de minister van Justitie en Veiligheid,
de minister van Volksgezondheid,
Welzijn en Sport,

Hugo de Jonge


________________
1 Het gaat om de instellingen voor topsport die genoemd zijn op: www.nocnsf.nl/topsportaccommodatiesen www.knvb.nl/trainingsaccomodaties.
2Stichting Sanquin Bloedvoorziening kan wel gebruik maken van enkele voorzieningen (zoals stroom en toilet). van sportclubs en eet- en drinkgelegenheden voor het afnemen van bloed.