LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL RADVILIŠKIO RAJONO GYVENTOJŲ IŠTYRIMO DĖL COVID-19 LIGOS (KORONAVIRUSO INFEKCIJOS) 

2020 m. rugsėjo 19 d. Nr. V-2066
Vilnius

Vadovaudamasis Lietuvos Respublikos civilinės saugos įstatymo 14 straipsnio 9 punktu, 15 straipsnio 2 dalies 4 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, ir atsižvelgdamas į nepalankią epideminę situaciją dėl COVID-19 ligos (koronaviruso infekcijos) plitimo Radviliškio rajone  n u s p r e n d ž i u:
Pavesti nuo 2020 m. rugsėjo 21 d. iki 2020 m. spalio 5 d.:
1. Radviliškio rajono savivaldybės administracijai:
1.1. skubiai organizuoti suaugusių Radviliškio rajono gyventojų ištyrimą dėl COVID-19 ligos (koronaviruso infekcijos) įsteigiant ne mažiau kaip 1 mobilų punktą arba pasitelkiant Šiaulių miesto savivaldybės mobilaus punkto mobilias brigadas;
1.2. užtikrinti, kad būtų sudaryta galimybė kiekvienam Radviliškio miesto gyventojui atlikti PGR molekulinį tyrimą, teikiant prioritetus asmens sveikatos priežiūros darbuotojams, ugdymo įstaigų darbuotojams, pareigūnams, prekybininkams, vaistininkams;
1.3. užtikrinti informacijos apie užsakymo PGR molekuliniam tyrimui suvedimą į Elektroninę sveikatos paslaugų ir bendradarbiavimo infrastruktūros informacinę sistemą (ESPBI IS);
1.4. bendradarbiauti su Šiaulių miesto savivaldybės administracija dėl ėminių COVID-19 ligos (koronaviruso infekcijos) tyrimams paėmimo proceso organizavimo ir vykdymo. 
2. VšĮ Radviliškio rajono pirminės sveikatos priežiūros centrui užtikrinti maksimalius žmogiškuosius išteklius, reikalingus mobilių punktų Radviliškyje veiklai. Nesant galimybei užtikrinti pakankamą žmogiškųjų išteklių kiekį dėl pagalbos kreiptis į VšĮ Respublikinę Šiaulių ligoninę.
3. VšĮ Respublikinės Šiaulių ligoninės laboratorijai užtikrinti mobilių brigadų ar mobilių punktų aprūpinimą priemonėmis (steriliais tamponais (specialios priemonės su transportine virusologine terpe), mėgintuvėlias su transportine terpe) ėminio iš paciento nosiaryklės ir ryklės dėl COVID-19 ligos (koronavirusinės infekcijos) ištyrimui. Nesant galimybei užtikrinti tinkamą aprūpinimą priemonėmis, pasitelkti Nacionalinę visuomenės sveikatos priežiūros laboratoriją. 
4. Nacionalinei visuomenės sveikatos priežiūros laboratorijai pagal poreikį bendradarbiauti su VšĮ Respublikinės Šiaulių ligoninės laboratorija dėl mobilių brigadų ar mobilių punktų aprūpinimo priemonėmis ėminio iš paciento nosiaryklės ir ryklės dėl COVID-19 ligos (koronavirusinės infekcijos) ištyrimui.
5. VšĮ Nacionaliniam kraujo centrui organizuoti paimtų ėminių ištyrimą laboratorijose.




Sveikatos apsaugos ministras – valstybės lygio	
ekstremaliosios situacijos valstybės operacijų vadovas 		                                Aurelijus Veryga
