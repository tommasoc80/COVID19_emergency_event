BEK nr 666 af 24/05/2020
Bekendtgørelse om lukning og gradvis, kontrolleret genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (COVID-19)

I medfør af § 22 i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020, og efter forhandling med børne- og undervisningsministeren, kulturministeren, uddannelses- og forskningsministeren og udlændinge- og integrationsministeren, fastsættes:

Kapitel 1

Lukning af uddannelsesinstitutioner på Uddannelses- og Forskningsministeriets område

§ 1. Uddannelsesinstitutioner på Uddannelses- og Forskningsministeriets område skal holde lukket for modtagelse af studerende på de videregående uddannelser, jf. dog stk. 2 og § 6.

Stk. 2. Uddannelsesinstitutionens ledelse kan beslutte, at visse aktiviteter skal gennemføres, selvom dette indebærer, at uddannelsesinstitutionen modtager studerende, hvis væsentlige hensyn taler herfor. Beslutning træffes under hensyntagen til nødvendigheden af at forebygge eller inddæmme udbredelse af Coronavirussygdom (COVID-19).

Stk. 3. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), fastsætte krav til aktiviteter efter stk. 2 og beslutte, at aktiviteter efter stk. 2 ikke kan gennemføres.

Lukning af uddannelsesinstitutioner på Kulturministeriets område

§ 2. Uddannelsesinstitutioner omfattet af lov om videregående kunstneriske

uddannelsesinstitutioner under Kulturministeriet skal holde lukket.

Stk. 2. En lukning efter stk. 1 indebærer, at uddannelsesinstitutionerne ikke må modtage elever og studerende jf. dog § 8.

Kapitel 2

Gradvis og kontrolleret genåbning af dagtilbud, skoler, institutioner m.v. på Børne- og Undervisningsministeriets område

§ 3. Samtlige private og offentlige dagtilbud, skoler, uddannelsesinstitutioner og obligatoriske tilbud samt andre institutioner og pasningsordninger på Børne- og Undervisningsministeriets område, der i en periode har været helt eller delvist lukket af hensyn til at forebygge eller inddæmme udbredelsen af Coronavirussygdom (COVID-19), genåbnes gradvist og kontrolleret, når den myndighed, bestyrelse eller person, der har ansvar for dagtilbuddet, skolen, institutionen m.v., ud fra sundhedsmyndighedernes retningslinjer vurderer, at ophold i dagtilbuddet og på skolen, institutionen m.v. er sundhedsmæssigt forsvarligt.

§ 4. Den myndighed, bestyrelse eller person, der har ansvar for dagtilbuddet, skolen, institutionen m.v., iværksætter og tilrettelægger genåbning efter § 3 under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 2. Den myndighed, bestyrelse eller person, der har ansvar for dagtilbuddet, skolen, institutionen m.v. skal ved tilrettelæggelse af genåbning efter § 3 herudover i fornødent omfang træffe beslutning om, hvordan dagtilbuddet, skolen, institutionen m.v. lever op til sundhedsmyndighedernes retningslinjer.

§ 5. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), begrænse eller ophæve den ansvarlige myndigheds, bestyrelses eller persons beslutninger efter §§ 3 og 4 med den virkning, at genåbning standses øjeblikkeligt eller begrænses.

Stk. 2. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at genåbning efter §§ 3 og 4 standses eller begrænses i en nærmere angivet periode.

Gradvis og kontrolleret genåbning af uddannelsesinstitutioner på Uddannelses- og Forskningsministeriets område

§ 6. Uddannelsesinstitutioner på Uddannelses- og Forskningsministeriets område, der holder lukket for modtagelse af studerende på de videregående uddannelser, jf. § 1, genåbnes gradvist og kontrolleret for:

1) Studerende, som i sommeren 2020 afslutter en sundhedsfaglig uddannelse, der kvalificerer til varetagelse af samfundskritiske funktioner.

2) Alle offentlige forskningsaktiviteter, der kræver tilstedeværelse.

3) Afvikling af mundtlige eksamener samt undervisningsaktiviteter m.v., der kræver fysisk fremmøde.

Stk. 2. Uddannelsesinstitutionerne genåbnes gradvist og kontrolleret for alle aktiviteter på ikke-videregående uddannelser, der i en periode har været helt eller delvist lukket for modtagelse af elever af hensyn til at forebygge eller inddæmme udbredelse af Coronavirussygdom (COVID-19), herunder eventuel optagelse og genindflytning på skolehjem eller kostafdeling.

Stk. 3. Genåbning efter stk. 1 og 2 sker under hensyntagen til nødvendigheden af at forebygge eller inddæmme udbredelsen af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 4. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at en gradvis åbning efter stk. 1 og 2 standses eller begrænses i en nærmere angivet periode.

Gradvis og kontrolleret genåbning af folkehøjskoler og uddannelsesinstitutioner på Kulturministeriets område

§ 7. Samtlige folkehøjskoler under lov om folkehøjskoler på Kulturministeriets område, der i en periode har været helt eller delvist lukket af hensyn til at forebygge eller inddæmme udbredelse af Coronavirussygdom (COVID-19), genåbnes gradvist og kontrolleret, når folkehøjskolens ledelse ud fra sundhedsmyndighedernes retningslinjer vurderer, at ophold for elever og deltagere er sundhedsmæssigt forsvarligt.

Stk. 2. Folkehøjskolens ledelse iværksætter og tilrettelægger genåbningen efter stk. 1 under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 3. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af coronavirussygdom (COVID-19), begrænse eller ophæve folkehøjskolens ledelses beslutninger efter stk. 1 og 2 med den virkning, at genåbning standses øjeblikkeligt eller begrænses i en nærmere angivet periode.

§ 8. De videregående kunstneriske uddannelser på Kulturministeriets område, der er lukket, jf. § 2, genåbnes gradvist og kontrolleret for:

1) De studerende, som i sommeren 2020 afslutter en bachelor, kandidat eller solistafgang. De studerende kan gives adgang til værksteder, tekniske faciliteter, relevante instrumenter, øvefaciliteter m.v. Afgrænsningen af hvilke studerende uddannelsesinstitutionen kan åbne for, besluttes af kulturministeren efter drøftelse med uddannelsesinstitutionerne.

2) Alle offentlige forskningsaktiviteter og kunstnerisk- og pædagogisk udviklingsvirksomhed, der kræver tilstedeværelse.

3) Afvikling af mundtlig eksamener samt undervisningsaktiviteter m.v., der kræver fysisk fremmøde.

4) Voksen- og efteruddannelsesaktivitet (VEU), hvor uddannelsesinstitutionerne vurderer, at fremmøde er nødvendigt

Stk. 2. Genåbning efter stk. 1 sker under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 3. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), træffe beslutning om, at en gradvis åbning efter stk. 1 standses eller begrænses i en nærmere angivet periode.

Gradvis og kontrolleret genåbning af sprogcentre på Udlændinge- og Integrationsministeriets område

§ 9. Udbydere af danskuddannelse efter lov om danskuddannelse til voksne udlændinge m.fl., der i en periode har været helt eller delvis lukket af hensyn til at forebygge eller inddæmme udbredelse af Coronavirussygdom (COVID-19), åbnes gradvist og kontrolleret, når den myndighed, bestyrelse eller person, der har ansvar for tilbud om danskuddannelse hos den pågældende udbyder, ud fra sundhedsmyndighedernes retningslinjer vurderer, at kursisters ophold er sundhedsmæssigt forsvarligt.

Stk. 2. Den myndighed, bestyrelse eller person, der har ansvar for tilbud om danskuddannelse hos den pågældende udbyder, iværksætter og tilrettelægger åbning efter stk. 1, under hensyntagen til nødvendigheden af at forebygge eller inddæmme udbredelse af Coronavirussygdom (COVID-19) og under hensyntagen til sundhedsmyndighedernes retningslinjer herom.

Stk. 3. Styrelsen for Patientsikkerhed kan, hvis det vurderes nødvendigt for at forebygge eller inddæmme udbredelse af Coronavirussygdom (COVID-19), begrænse eller ophæve den ansvarlige myndigheds, bestyrelses eller persons beslutninger efter stk. 1 og 2, med den virkning, at genåbning standses øjeblikkeligt eller begrænses i en nærmere angivet periode.

Kapitel 3

Ikrafttræden og forholdet til anden lovgivning

§ 10. Bekendtgørelse om forbud mod større forsamlinger og mod adgang til og restriktioner for lokaler i forbindelse med håndtering af COVID-19 finder ikke anvendelse på dagtilbud, skoler, institutioner m.v., der er omfattet af denne bekendtgørelse.

§ 11. Bekendtgørelsen træder i kraft den 27. maj 2020.

Stk. 2. Bekendtgørelsen ophæves den 8. juni 2020.

Stk. 3. Bekendtgørelse nr. 627 af 15. maj 2020 om lukning og gradvis, kontrolleret genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (COVID-19) ophæves.

Sundheds- og Ældreministeriet, den 24. maj 2020

Magnus Heunicke

