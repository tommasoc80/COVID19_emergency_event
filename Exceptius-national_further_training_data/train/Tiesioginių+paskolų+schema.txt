


LIETUVOS RESPUBLIKOS ekonomikos ir inovacijų MINISTRAS

įsakymas
DĖL skatinamosios finansinės priemonės „Tiesioginės COVID-19 PASKOLOS“ schemos patvirtinimo

2021 m. sausio 19 d. Nr. 4-45
Vilnius


Įgyvendindama Lietuvos Respublikos Vyriausybės 2001 m. liepos 11 d. nutarimo Nr. 887 „Dėl uždarosios akcinės bendrovės „INVESTICIJŲ IR VERSLO GARANTIJOS“ veiklos“ 3.2 papunkčio nuostatas,
t v i r t i n u  Skatinamosios finansinės priemonės „Tiesioginės COVID-19 paskolos“ schemą (pridedama).



Ekonomikos ir inovacijų ministrė		    Aušrinė Armonaitė


PATVIRTINTA 
Lietuvos Respublikos ekonomikos ir
inovacijų ministro 
2021 m. sausio 19 d. įsakymu Nr. 4-45

skatinamosios finansinės priemonės „TIESioginės COVID-19 PASKOLOS“ SCHEMA

Eil. 
Nr.
Pagrindiniai
elementai
Paaiškinimas

1.

Teisinis pagrindas

1.1. 2020 m. kovo 19 d. Europos Komisijos komunikatas Nr. 2020/C 91 I/01 „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“ su paskutiniais pakeitimais, padarytais 2020 m. spalio 13 d. Europos Komisijos komunikatu Nr. 2020/C 340 I/01 (toliau – Komunikatas).  

1.2. Schema parengta vadovaujantis specialiaisiais reikalavimais, nurodytais Komunikato 3.3 skirsnyje, ir bendraisiais reikalavimais, nurodytais Komunikato 4 skyriuje.

1.3. Lietuvos Respublikos Vyriausybės 2020 m. lapkričio 4 d. nutarimas Nr. 1226 „Dėl karantino Lietuvos Respublikos teritorijoje paskelbimo“. 

1.4. 2020 m. gruodžio 23 d. Europos Komisijos sprendimas Nr. C(2020) 9632 dėl valstybės pagalbos „SA.60379 (2020/N) – Lietuva. Tiesioginės COVID-19 paskolos“ su paskutiniais pakeitimais, padarytais 2021 m. sausio 18 d. Europos Komisijos sprendimu Nr. C(2021) 360 dėl valstybės pagalbos „SA.61067(2021/N)“.
2.

Planuojamo skirti finansavimo suma
Iki 30 000 000 Eur (trisdešimt milijonų eurų) Ekonomikos ir inovacijų ministerijai 2021 m. skirtų Lietuvos Respublikos valstybės biudžeto lėšų. 
3.
Schemos galiojimo trukmė
Tiesioginės COVID-19 paskolos (toliau – Paskola) pagal šią schemą suteikiamos iki 2021 m. birželio 30 d. imtinai.  
4.
Paskolos davėjas
Skatinamąją finansinę priemonę „Tiesioginės COVID-19 paskolos“ (toliau – Priemonė) įgyvendins uždaroji akcinė bendrovė „INVESTICIJŲ IR VERSLO GARANTIJOS“ (toliau – „Invega“), kaip kontroliuojančiojo fondo „INVEGOS fondas“ valdytoja, paskirta vadovaujantis 2009 m. balandžio 7 d. finansavimo sutartimi, sudaryta tarp Lietuvos Respublikos ūkio ministerijos, Lietuvos Respublikos finansų ministerijos ir „Invegos“, teikdama Paskolas tiesiogiai paskolų gavėjams. 
5.

Paskolos gavėjai 

Paskolos teikiamos:
5.1. smulkiojo ir vidutinio verslo (toliau – SVV) subjektams, kaip jie apibrėžti Lietuvos Respublikos smulkiojo ir vidutinio verslo plėtros įstatyme (toliau – SVV įstatymas), bei didelėms įmonėms, nepriskiriamoms SVV subjektams pagal SVV įstatymą, išskyrus atvejus, kai bent viena iš SVV subjekto ar didelės įmonės vykdomų veiklų priklauso finansų, kaip ji suprantama pagal Lietuvos Respublikos finansinio tvarumo įstatymo 1 straipsnį, žemės ūkio, kaip tai apibrėžta 2014 m. birželio 25 d. Komisijos reglamento (ES) Nr. 702/2014, kuriuo skelbiama, kad tam tikrų kategorijų pagalba žemės bei miškų ūkio sektoriuose ir kaimo vietovėse yra suderinama su vidaus rinka pagal Sutarties dėl Europos Sąjungos veikimo 107 ir 108 straipsnius, su visais pakeitimais, 2 straipsnio 3 dalyje, miškininkystės, taip pat žuvininkystės ir akvakultūros, kaip tai apibrėžta 2014 m. birželio 27 d. Komisijos reglamento (ES) Nr. 717/2014 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žuvininkystės ir akvakultūros sektoriuje 2 straipsnio 1 dalies a punkte, sektoriams:
5.1.1. kurie atitinka Nutarimo Nr. 1226 6.1 papunktyje nurodytą sąlygą;
5.1.2. kurie veikia Lietuvos Respublikoje. Paskolos gavėjas laikomas veikiančiu Lietuvos Respublikoje tuo atveju, jei jis kuria darbo vietas Lietuvos Respublikoje ir (arba) nuo savo vykdomos veiklos moka mokesčius arba Valstybinio socialinio draudimo fondo valdybos prie Socialinės apsaugos ir darbo ministerijos įmokas į Lietuvos Respublikos biudžetą;
5.1.3. kurie 2019 m. gruodžio 31 d. nebuvo laikomi sunkumų patiriančiomis įmonėmis, kaip tai apibrėžta 2014 m. birželio 17 d. Komisijos reglamento (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius, su paskutiniais pakeitimais, padarytais 2020 m. liepos 2 d. Komisijos reglamentu (ES) 2020/972, 2  straipsnio 18 punkte, arba 2019 m. gruodžio 31 d. buvo laikomi sunkumų patiriančiomis įmonėmis, kaip tai apibrėžta Reglamento (ES) Nr. 651/2014 2 straipsnio 18 punkte, tačiau paraiškos pateikimo metu nėra laikomi sunkumų patiriančiomis įmonėmis (Paskolos gavėjas tai turi pagrįsti dokumentais – pateikti 2020 m. tarpinės finansinės atskaitomybės už paskutinį praėjusį ketvirtį arba mėnesio, ėjusio prieš paraiškos pateikimą, paskutinę dieną dokumentus ir, jei per laikotarpį nuo 2020 m. sausio 1 d. iki paraiškos pateikimo dienos įvyko nuosavybės struktūros (kapitalo, akcijų priedų, perkainojimo rezervų, rezervų) pokyčių, – dokumentus, pagrindžiančius šiuos pokyčius (sukauptų nuostolių padengimo, kapitalo padidinimo apmokėjimo, turto vertinimo ir (arba) kitus susijusius dokumentus),  Tais atvejais, kai dėl Paskolos kreipiasi labai maža ar maža įmonė, kaip ji apibrėžta SVV įstatyme, ji laikoma sunkumų nepatiriančia, kaip tai apibrėžta Reglamento (ES) Nr. 651/2014 2 straipsnio 18 punkte, jeigu jai nėra taikoma kolektyvinė nemokumo procedūra ir (ar) nėra suteikta sanavimo ir restruktūrizavimo pagalba. Kai dėl Paskolos kreipiasi verslininkas, kaip jis apibrėžtas SVV įstatyme, jis  laikomas sunkumų nepatiriančiu, kaip tai apibrėžta Reglamento (ES) Nr. 651/2014 2 straipsnio 18 punkte, jeigu jam nėra pradėta fizinio asmens bankroto procedūra; 
5.1.4. kurie paraiškos pateikimo metu atitinka minimalius patikimų mokesčių mokėtojų kriterijus, nustatytus Lietuvos Respublikos mokesčių administravimo įstatymo 401 straipsnyje. Atitiktis šiam reikalavimui vertinama pagal viešai paskelbtą Valstybinės mokesčių inspekcijos prie Lietuvos Respublikos finansų ministerijos informaciją; 
5.1.5. kuriems paraiškos pateikimo metu nėra iškelta bankroto ir (ar) restruktūrizavimo byla  pagal Lietuvos Respublikos juridinių asmenų nemokumo įstatymą arba iki jo įsigaliojimo galiojusius Lietuvos Respublikos įmonių bankroto įstatymą ir Lietuvos Respublikos įmonių restruktūrizavimo įstatymą, arba verslininko, kaip jis apibrėžtas SVV įstatyme, atveju – jam nėra iškelta fizinio asmens bankroto byla pagal Lietuvos Respublikos fizinių asmenų bankroto įstatymą; 
5.1.6. kurie paraiškos pateikimo metu yra pateikę valstybės įmonei Registrų centrui 2019 m. finansinių ataskaitų rinkinį, kuriame būtų detaliai atskleista nuosavo kapitalo sudėtis. Jei Paskolos gavėjas priklauso įmonių grupei, kaip tai apibrėžta Lietuvos Respublikos įmonių grupių konsoliduotosios finansinės atskaitomybės įstatyme, valstybės įmonei Registrų centrui turi būti pateiktas 2019 m.  įmonių grupės konsoliduotųjų finansinių ataskaitų rinkinys, kuriame būtų detaliai atskleista nuosavo kapitalo sudėtis. Jei dėl paskolos kreipiasi verslininkas, jis turi pateikti finansinius dokumentus, pagal kuriuos būtų galima nustatyti apyvartos kritimą. Tuo atveju, jei Paskolos gavėjas ir (ar) įmonių grupės, kuriai priklauso Paskolos gavėjas, įmonės, įskaitant Paskolos gavėją, sudaro metinių finansinių ataskaitų rinkinį kita data (ne 2019 m. gruodžio 31 d.), Paskolos gavėjo ir (ar) įmonių grupės įmonių, įskaitant Paskolos gavėją, sudarytas ir patvirtintas 2019 m. gruodžio 31 d. metinių finansinių ataskaitų rinkinys turi būti pateikiamas Paskolos davėjui; 
5.1.7. kurie nėra gavę valstybės pagalbos, kuri Europos Komisijos sprendimu (dėl individualios pagalbos arba pagalbos schemos) buvo pripažinta neteisėta ir nesuderinama su vidaus rinka, arba yra grąžinę visą jos sumą, įskaitant palūkanas, kaip nustatyta 2015 m. liepos 13 d. Tarybos reglamente (ES) 2015/1589, nustatančiame  išsamias Sutarties dėl Europos Sąjungos veikimo 108 straipsnio taikymo taisykles;   
5.1.8. kurie nėra valstybės ir savivaldybių įmonės ir įmonės, kuriose 25 procentus ir daugiau įmonės akcijų, pajų ar kitokių dalyvavimą įmonės kapitale žyminčių kapitalo dalių arba 25 procentus ir daugiau įmonės dalyvių balsų tiesiogiai ar netiesiogiai (pagal balsavimo sutartį, balsavimo teisės perleidimo sutartį, įgaliojimą ir pan.) atskirai arba kartu turi valstybė ir (ar) savivaldybė.
6.
Netinkamos Paskolų išlaidos   


Paskolos negali būti skirtos:	
6.1. dividendams išsimokėti, akcininkų paskoloms grąžinti ar suteikti, Paskolos gavėjų įstatiniam kapitalui mažinti, supirkti savas akcijas ar atlikti kitokius mokėjimus iš kapitalo Paskolos gavėjo dalyviams; 
6.2. Paskolos gavėjo turimiems finansiniams įsipareigojimams  refinansuoti, t. y. Paskolos gavėjo turimų įsipareigojimų finansų įstaigoms išankstiniam grąžinimui ar refinansavimui, taip pat įsipareigojimams kitiems asmenims pagal paskolos arba kreditavimo sutartis grąžinti anksčiau nei pagal nustatytą grafiką; 
6.3. investicijoms (įskaitant ir rekonstrukciją).
7.

Paskolų teikimo sąlygos

7.1. Paskolos skiriamos Paskolos gavėjo apyvartinėms lėšoms finansuoti, sudarant paskolų sutartis tarp Paskolos davėjo ir Paskolos gavėjo. 
7.2. Paskolos laikotarpis negali būti ilgesnis nei 72 mėnesiai imtinai. 
Trumpesnė nei 72 mėnesių laikotarpio Paskola gali būti pratęsiama iki maksimalaus galimo laikotarpio (72 mėnesių), jei Paskolos gavėjas to prašo ir sutinka sumokėti Paskolos davėjo nustatytą Paskolos pratęsimo mokestį. Tuo atveju, kai pratęsiamas Paskolos laikotarpis, turi būti perskaičiuojamos Paskolos palūkanos visam Paskolos laikotarpiui. 

Paskolos gavėjas gali Paskolą grąžinti anksčiau, nei Paskolos sutartyje nurodytas Paskolos terminas, be jokių papildomų mokesčių. 

7.3. Paskolos sutartis dėl Paskolos suteikimo turi būti pasirašyta iki 2021 m. birželio 30 dienos. Paskolos lėšos turi būti išmokamos Paskolos gavėjui ne vėliau kaip per 3 mėnesius nuo Paskolos sutarties pasirašymo ir bet kuriuo atveju ne vėliau kaip iki 2021 m. rugsėjo 30 dienos. 

7.4. Paskolos teikiamos sumažintomis palūkanų normomis. 
Taikoma fiksuota metinė palūkanų norma, priklausanti nuo Paskolos laikotarpio ir Paskolos gavėjo statuso:
Paskolos gavėjo statusas
Paskolos laikotarpis iki 12 mėnesių (imtinai)
Paskolos laikotarpis nuo 13 mėnesių iki 36 mėnesių (imtinai)
Paskolos laikotarpis nuo 37 mėnesių iki 72 mėnesių (imtinai)
SVV subjektas
0,1 procento
0,19 procento
0,69 procento
Didelė įmonė
0,19 procento
0,69 procento
1,69 procento

7.5. Paskolos lėšomis gali būti apmokamos patirtos arba planuojamos patirti išlaidos nuo 2020 m. spalio 1 d. iki 2021 m. spalio 30 dienos. 

7.6. Paskolos gavėjas Paskolą turi pradėti grąžinti po Paskolos sutarties pasirašymo praėjus 6 mėnesiams pagal Paskolos gavėjui pateikiamą grafiką, kuris yra sudedamoji paskolos sutarties dalis.
Paskolos gavėjo prašymu, Paskolos davėjui sutikus, Paskolos sutarties galiojimo metu Paskolos grąžinimas gali būti atidėtas papildomai iš viso iki 6 mėnesių, jei Paskolos gavėjas sutinka sumokėti Paskolos davėjo nustatytą Paskolos sutarties sąlygų pakeitimo mokestį.  

7.7. Paskolų užtikrinimo priemonės iš Priemonės lėšų suteiktoms Paskoloms netaikomos, išskyrus atvejus, jei Paskolos gavėjas jau yra gavęs finansavimą pagal skatinamąją finansinę priemonę „Paskolos labiausiai nuo COVID-19 nukentėjusiems verslams“, patvirtintą Lietuvos Respublikos ekonomikos ir inovacijų ministro 2020 m. balandžio 15 d. įsakymu Nr. 4-229 „Dėl Skatinamosios finansinės priemonės „Paskolos labiausiai nuo COVID-19 nukentėjusiems verslams“ schemos patvirtinimo“ (toliau – COVID paskolų priemonė), pagal skatinamąją finansinę priemonę „Paskolos turizmo ir viešojo maitinimo paslaugų teikėjams“, patvirtintą Lietuvos Respublikos ekonomikos ir inovacijų ministro 2020 m. liepos 7 d. įsakymu Nr. 4-536 „Dėl Skatinamosios finansinės priemonės „Paskolos turizmo ir viešojo maitinimo paslaugų teikėjams“ schemos patvirtinimo“ (toliau – Turizmo paskolų priemonė), pagal skatinamąją finansinę priemonę „Apmokėtinų sąskaitų paskolos“, patvirtintą Lietuvos Respublikos ekonomikos ir inovacijų ministro 2020 m. balandžio 10 d. įsakymu Nr. 4-224 „Dėl Skatinamosios finansinės priemonės „Apmokėtinų sąskaitų paskolos“ schemos patvirtinimo“ (toliau – Apmokėtinų sąskaitų paskolų priemonė), bei pagal priemonę „Pagalbos verslui fondas“, patvirtintą Lietuvos Respublikos ekonomikos ir inovacijų ministro ir Lietuvos Respublikos finansų ministro 2020 m. rugsėjo 30 d. įsakymu Nr. 4-837/1K-319 „Dėl Priemonės „Pagalbos verslui fondas“ veiklos aprašo patvirtinimo“ (toliau – Pagalbos verslui priemonė) (taikoma paskolų ir (ar) skolos vertybinių popierių atveju), ir jis viršija 1 000 000 (vieną milijoną) eurų. Paskolos užtikrinimo priemonės teikiamos tai daliai, kuri viršija 1 000 000 (vieną milijoną) eurų, sumuojant finansavimą, gautą pagal Priemonę ir pagal šias priemones: COVID paskolų priemonę, Turizmo paskolų priemonę, Apmokėtinų sąskaitų paskolos priemonę ir Pagalbos verslui priemonę. 

Tuo atveju, jei Paskolų užtikrinimo priemonės taikomos, visas išlaidas, susijusias su Paskolos užtikrinimo priemonių įforminimu, apmoka Paskolos gavėjas.

7.8. Paskolos gavėjas per visą Paskolos laikotarpį be išankstinio rašytinio Paskolos davėjo sutikimo negali mokėti dividendų ar tantjemų, supirkti Paskolos gavėjo kapitalo dalių (akcijų) ir (ar) išmokėti pelno dalies Paskolos gavėjo dalyviui (-iams) kitokiais būdais.

7.9. Už Paskolos panaudojimą pagal Paskolos sutartyje nurodytą paskirtį atsakingas Paskolos gavėjas.

7.10. Jei nustatoma, kad Paskolos gavėjas pateikė neteisingą informaciją ir (ar) dokumentus ir (ar) nuslėpė informaciją, turinčią reikšmės Paskolos suteikimui, Paskolos gavėjas privalo grąžinti visą neteisėtai gautą valstybės pagalbą su Paskolos sutartyje nustatytomis palūkanomis ir su palūkanomis, kurios skaičiuojamos nuo valstybės pagalbos suteikimo dienos iki jos išieškojimo dienos, kaip nustatyta Reglamente (ES) 2015/1589.
8.

Paskolos dydis vienam Paskolos gavėjui 

8.1. Vienam Paskolos gavėjui iš Priemonės lėšų gali būti suteikiama tik viena Paskola.
8.2. Didžiausia Paskolos gavėjui suteikiamos Paskolos suma apskaičiuojama laikantis šių nuostatų:
8.2.1. Paskolos suma turi neviršyti dvigubos Paskolos gavėjo darbuotojams priskaičiuotos darbo užmokesčio su mokesčiais, įskaitant valstybinio socialinio draudimo ir privalomojo sveikatos draudimo įmokas, sumos per metus. Tais atvejais, kai Paskolos gavėjas pradėjo veiklą po 2019 m. sausio 1 d., Paskolos suma negali viršyti numatomos darbo užmokesčio su mokesčiais sumos, išmokėtinos per pirmuosius dvejus jo veiklos metus, apskaičiuotos remiantis:
8.2.1.1. Paskolos gavėjų, pradėjusių veiklą 2019 m. ir anksčiau, atveju – 2019 m. faktiniais duomenimis;
8.2.1.2. Paskolos gavėjų, pradėjusių veiklą 2020 m., atveju – 2020 m. faktiniais duomenimis; arba
8.2.2. Paskolos suma neturi viršyti 25 proc. Paskolos gavėjo 2019 m. metinės apyvartos;  
8.2.3. Galimos suteikti Paskolos suma apskaičiuojama pagal  „Invegos“ patvirtintą metodiką, pagal kurią parengta Paskolos sumos apskaičiavimo skaičiuoklė yra viešai skelbiama „Invegos“ interneto svetainėje www.invega.lt, ir bet kuriuo atveju Paskolos suma negali viršyti 100 000 Eur (vieno šimto tūkstančių eurų). 
9.

Valstybės pagalbos sumavimas
Pagal Priemonę teikiama valstybės pagalba gali būti sumuojama vadovaujantis Komunikato 20 ir 26a punktų nuostatomis. Bendra valstybės pagalbos suma Paskolos gavėjui negali viršyti Komunikato 27 punkto d papunkčio i ir ii papunkčiuose nustatytų ribų. 
10.

Stebėsena

Paskolos davėjas turi užtikrinti, kad teikiamos Paskolos atitiktų Komunikato ir šios schemos nuostatas. 

Paskolos davėjas turi skelbti duomenis apie suteiktą pagalbą Suteiktos valstybės pagalbos ir nereikšmingos (de minimis) pagalbos registre, vadovaudamasis Suteiktos valstybės pagalbos ir nereikšmingos (de minimis) pagalbos registro nuostatais, patvirtintais Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“, ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio 13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“.  
11.
Skaidrumo reikalavimai
11.1. Vadovaujantis Komunikato 88 punkto nuostatomis, pagal Reglamento (ES) Nr. 651/2014 III priedą informaciją apie suteiktą pagalbą būtina paskelbti Europos Komisijos valstybės pagalbos skaidrumo viešos paieškos svetainėje https://webgate.ec.europa.eu/competition/transparency/ (toliau – svetainė) ne vėliau kaip per 12 mėnesių nuo pagalbos suteikimo dienos. 

11.2. Reglamento (ES) Nr. 651/2014 III priede nurodytą informaciją Pagalbos davėjas ne vėliau kaip per 6 mėnesius nuo pagalbos suteikimo dienos pateikia Ekonomikos ir inovacijų ministerijai, kuri ją paskelbia Skatinamosios finansinės priemonės „Tiesioginės COVID-19 paskolos“ schemos 11.1 papunktyje nurodytoje svetainėje.  
12.
Informacijos ir dokumentų saugojimas
Informacija ir dokumentai, susiję su pagalbos teikimu, saugomi ne trumpiau kaip 10 metų nuo paskutinės pagalbos suteikimo dienos.  
_____________________
