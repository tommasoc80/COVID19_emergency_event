Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister-President, Minister van Algemene
Zaken, mede namens Onze Minister van Binnenlands Zaken en Koninkrijksrelaties van 22 januari 2021, nr. 4182674;
Gelet op de artikelen 64 en 137, derde lid, van de Grondwet en artikel F
2 van de Kieswet;
Hebben goedgevonden en verstaan:
Artikel 1
1. De Tweede Kamer der Staten-Generaal wordt ontbonden op
donderdag 25 maart 2021 op een door de Voorzitter van de Tweede Kamer
te bepalen tijdstip.
2. Indien het bij koninklijke boodschap van 30 november 2020
ingediende voorstel van wet houdende wijziging van de Tijdelijke wet
verkiezingen covid-19 ten behoeve van de verkiezing van de leden van de
Tweede Kamer in 2021 (Tijdelijke wet Tweede-Kamerverkiezing covid19)(Kamerstukken 35 654) voor 15 februari 2021 tot wet is verheven en in
werking is getreden of treedt, wordt de Tweede Kamer der StatenGeneraal in afwijking van het eerste lid ontbonden op woensdag 31 maart
2021 op een door de Voorzitter van de Tweede Kamer te bepalen tijdstip.
Artikel 2
De kandidaatstelling voor de verkiezing van de leden van de Tweede
Kamer der Staten-Generaal vindt plaats op maandag 1 februari 2021.
Artikel 3
1. De eerste samenkomst van de nieuw gekozen Tweede Kamer vindt
plaats op donderdag 25 maart 2021 op een door de Voorzitter van de
Tweede Kamer te bepalen tijdstip.
2. Indien het bij koninklijke boodschap van 30 november 2020
ingediende voorstel van wet houdende wijziging van de Tijdelijke wet
verkiezingen covid-19 ten behoeve van de verkiezing van de leden van de
Tweede Kamer in 2021 (Tijdelijke wet Tweede-Kamerverkiezing covid19)(Kamerstukken 35 654) voor 15 februari 2021 tot wet is verheven en in werking is getreden of treedt, vindt de eerste samenkomst van de nieuw
gekozen Tweede Kamer in afwijking van het eerste lid plaats op woensdag
31 maart 2021 op een door de Voorzitter van de Tweede Kamer te bepalen
tijdstip.
Onze Minister-President, Minister van Algemene Zaken is belast met de
uitvoering van dit besluit, dat met de nota van toelichting in het
Staatsblad zal worden geplaatst.
â€™s-Gravenhage, 22 januari 2021
Willem Alexander
De Minister-President, Minister van Algemene Zaken,
M. Rutte
De Minister van Binnenlandse Zaken en Koninkrijksrelaties,
K.H. Ollongren
Uitgegeven de achtentwintigste januari 2021
De Minister van Justitie en Veiligheid,
F.B.J. Grapperhaus

NOTA VAN TOELICHTING
Vanwege de ontstane politieke situatie is het wenselijk de Tweede
Kamer der Staten-Generaal te ontbinden op grond van artikel 64, eerste
lid, van de Grondwet. Krachtens artikel F 2 van de Kieswet vindt in geval
van ontbinding van de Tweede Kamer de kandidaatstelling voor de
verkiezing van de leden van de nieuwe Kamer plaats op een bij het
koninklijk besluit tot ontbinding te bepalen dag. Het onderhavige besluit is
mede gebaseerd op artikel 137, derde lid, van de Grondwet. Dit houdt
verband met het feit dat in het Staatsblad enkele wetten bekend zijn
gemaakt, houdende verklaring dat er grond bestaat een voorstel in
overweging te nemen tot verandering van de Grondwet.
Gelet op de korte tijdsspanne waarbinnen de periodieke verkiezingen
plaatsvinden, zijn vervroegde verkiezingen niet aan de orde, maar wordt
vastgehouden aan het laten plaatsvinden van de periodieke verkiezingen
voor de Tweede Kamer op 17 maart 2021, met inachtneming van het
onderstaande.
De dag van kandidaatstelling voor de verkiezing van de Tweede Kamer
is in het besluit gesteld op maandag 1 februari 2021. Uit artikel J 1, eerste
lid, van de Kieswet volgt dat de dag van stemming dan zal vallen op
woensdag 17 maart 2021. Uit artikel 64, derde lid, van de Grondwet volgt
dat de ontbinding van de huidige Tweede Kamer ingaat op de dag waarop
de nieuw gekozen Kamer samenkomt.
In het bij koninklijke boodschap van 30 november 2020 ingediende
voorstel van wet houdende wijziging van de Tijdelijke wet verkiezingen
covid-19 ten behoeve van de verkiezing van de leden van de Tweede
Kamer in 2021 (Tijdelijke wet Tweede-Kamerverkiezing covid19)(Kamerstukken 35 654) is een bepaling opgenomen die ertoe strekt
stembureaus aan te wijzen die, in afwijking van artikel J 1, eerste lid, van
de Kieswet, al op de eerste of de tweede dag voorafgaand aan de dag van
de stemming zitting houden.
Wat betreft het tijdstip waarop de ontbinding ingaat, is in dit besluit
aangesloten bij artikel C 2, eerste lid, van de Kieswet. Dat wil zeggen dat
de ontbinding van de Tweede Kamer (en de eerste samenkomst van de
nieuw gekozen Tweede Kamer) plaatsvindt op donderdag 25 maart 2021
op een door de voorzitter van de Tweede Kamer te bepalen tijdstip, tenzij
het hiervoor genoemde wetsvoorstel voor 15 februari 2021 tot wet is
verheven en in werking is getreden. In dat geval vindt de ontbinding en de
eerste samenkomst plaats op woensdag 31 maart 2021 op een door de
voorzitter van de Tweede Kamer te bepalen tijdstip.
De Minister-President, Minister van Algemene Zaken,
M. Rutte
De Minister van Binnenlandse Zaken en Koninkrijksrelaties,
K.H. Ollongren