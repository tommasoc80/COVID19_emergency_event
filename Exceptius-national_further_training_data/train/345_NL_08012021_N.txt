Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is om de
verspreiding van het SARS-CoV-2-virus zoveel mogelijk te belemmeren en
in verband daarmee de tijdelijke grondslag in de Wet publieke gezondheid
voor het stellen van regels over de toegang tot en het gebruik van
voorzieningen voor personenvervoer te verduidelijken;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
ARTIKEL I
Artikel 58p van de Wet publieke gezondheid wordt als volgt gewijzigd:
1. Het tweede lid komt te luiden:
2. Bij ministeriële regeling kunnen regels worden gesteld over het
aanbieden van, de toegang tot en het gebruik van voorzieningen voor
personenvervoer binnen Nederland of met een bestemming in Nederland.
Hierbij kan onderscheid worden gemaakt tussen categorieën van
personenvervoer, gebieden van waaruit de reiziger vertrekt en categorieën
van personen voor wie de regels gelden en kan worden afgeweken van
artikel 58f, derde lid, aanhef en onder a.
2. Er worden drie leden toegevoegd, luidende:
3. Tot de in het tweede lid bedoelde regels kunnen behoren:
a. een verplichting voor de aanbieder van personenvervoer ervoor zorg
te dragen dat aan een reiziger die vertrekt vanuit een door Onze Minister
aangewezen gebied in het buitenland of reist tussen het Europese deel
van Nederland, Bonaire, Sint Eustatius of Saba, uitsluitend vervoer wordt
aangeboden, toegang daartoe wordt verschaft en gebruik daarvan wordt
toegestaan, indien de reiziger een testuitslag kan tonen aan de aanbieder
van personenvervoer en een toezichthouder, waaruit blijkt dat hij op het
moment van testen niet was geïnfecteerd met het virus SARS-CoV-2;
b. een verplichting voor de reiziger die vertrekt vanuit een door Onze
Minister aangewezen gebied in het buitenland of reist tussen het
Europese deel van Nederland, Bonaire, Sint Eustatius of Saba om bij de
toegang tot het vervoermiddel en tijdens het vervoer te beschikken over
een testuitslag waaruit blijkt dat hij op het moment van testen niet was
geïnfecteerd met het virus SARS-CoV-2, en een verplichting voor de
reiziger deze op verzoek te tonen aan de aanbieder van personenvervoer
en een toezichthouder.
4. In een regeling als bedoeld in het derde lid worden eisen gesteld met
betrekking tot de test, die in elk geval betrekking hebben op:
a. de vaststelling van de identiteit van de geteste persoon;
b. het type test dat is uitgevoerd;
c. de wijze waarop de testuitslag wordt aangetoond;
d. de termijn waarbinnen de test moet zijn uitgevoerd ten opzichte van
het moment van binnenkomst in Nederland.
5. Een regeling als bedoeld in het derde lid is niet van toepassing op
degenen die het grondgebied van Nederland als het eigen land willen
betreden en die niet kunnen beschikken over een testuitslag waaruit blijkt
dat zij op het moment van testen niet waren geïnfecteerd met het virus
SARS-CoV-2.
ARTIKEL II
Na de inwerkingtreding van deze wet berusten de artikelen 6.7a en 6.7b
van de Tijdelijke regeling maatregelen covid-19 mede op artikel 58p,
tweede lid (nieuw), van de Wet publieke gezondheid.
ARTIKEL III
Deze wet treedt in werking met ingang van de dag na de datum van
uitgifte van het Staatsblad waarin zij wordt geplaatst.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 8 januari 2021
Willem-Alexander
De Minister van Volksgezondheid, Welzijn en Sport,
H.M. de Jonge
De Minister van Justitie en Veiligheid,
F.B.J. Grapperhaus
De Minister van Binnenlandse Zaken en Koninkrijksrelaties,
K.H. Ollongren
Uitgegeven de achtste januari 2021
De Minister van Justitie en Veiligheid,
F.B.J. Grapperhaus