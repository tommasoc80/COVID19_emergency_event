


LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL LIETUVOS RESPUBLIKOS SVEIKATOS APSAUGOS MINISTRO 2020 M. KOVO 4 D. ĮSAKYMO NR. V-281 „DĖL SVEIKATOS PRIEŽIŪROS PASLAUGŲ DĖL COVID-19 LIGOS (KORONAVIRUSO INFEKCIJOS) ORGANIZAVIMO TVARKOS APRAŠO  PATVIRTINIMO“ PAKEITIMO

2020 m. lapkričio 6 d. Nr. V-2561
Vilnius


P a k e i č i u  Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos  aprašo patvirtinimo“:
1.	Pakeičiu 9.12 papunktį ir jį išdėstau taip:
„9.12. pagal poreikį mobilių sveikatos priežiūros specialistų brigadų asmens sveikatos priežiūros ir socialinės globos įstaigoms konsultuoti ir teikti paslaugas dėl COVID-19 pacientų sveikatos būklės organizavimas;“. 
2.	Papildau 9.13 papunkčiu:
„9.13. pasitarimų su veikimo teritorijoje esančiomis ASPĮ,  dalyvaujant Sveikatos apsaugos ministerijos atstovui, organizavimas ne rečiau kaip kartą per savaitę.“
3.	Papildau 91 punktu:
„91. Organizuojančių ASPĮ paslaugų dėl COVID-19 teikimą koordinuoja valstybės lygio ekstremaliosios situacijos operacijų vadovo sprendimu paskirtas organizuojančių ASPĮ veiklos koordinatorius (toliau – koordinatorius). Koordinatorius paslaugų dėl COVID-19 teikimą organizuoja bendradarbiaudamas su savivaldybių merais ir savivaldybių administracijų direktoriais. Koordinatoriaus protokoliniai nurodymai privalomi organizuojančioms ASPĮ ir jų veikimo teritorijoje esančioms ASPĮ (išskyrus atvejus, kai įstatymai nustato kitaip).“
4.	Pakeičiu 14.3 papunktį ir jį išdėstau taip:
„14.3. Pacientai, sergantys lengvos formos COVID-19, gydomi ambulatoriškai. Pacientas, kurį dėl COVID-19 būtina stacionarizuoti, transportuojamas į artimiausią pagrindinę ASPĮ. Jeigu artimiausioje pagrindinėje ASPĮ užpildyta 70 proc. ar daugiau COVID-19 pacientams gydyti skirtų lovų arba jeigu pacientą iš pagrindinės ASPĮ reikia perkelti toliau gydyti į kitą ASPĮ, pacientas transportuojamas į tą ASPĮ, kurią nurodė organizuojanti ASPĮ. ASPĮ, į kurią iš pagrindinės ASPĮ transportuojamas pacientas, turi atitikti visus šiuos kriterijus:
14.3.1. joje yra ne mažiau kaip 25 lovos su deguonies tiekimo sistemomis;
14.3.2. joje yra ne mažiau kaip 5 lovos pacientams izoliuoti (kol laukiamas COVID-19 tyrimų atsakymas);
14.3.3. joje yra ne mažiau kaip 2 reanimacijos ir intensyvios terapijos lovos su DPV aparatais COVID-19 pacientams gydyti; 
14.3.4. ji turi reikiamą personalą (gydytojus, slaugytojus, slaugytojų padėjėjus), kuris užtikrina Aprašo 14.3.1–14.3.3 papunkčiuose nurodytos infrastruktūros (lovų) tinkamą funkcionavimą.“
5. Papildau 14.31 papunkčiu:
„14.31. Tais atvejais, kai ASPĮ yra gydomas tik vienas COVID-19 sergantis pacientas, siekiant koncentruoti asmens sveikatos priežiūros paslaugų teikimą ir racionaliai naudoti išteklius, pacientas gali būti perkeliamas toliau gydyti į kitą organizuojančios ASPĮ nurodytą jos veikimo teritorijoje esančią ASPĮ.“
6. Papildau 22 punktu :
„22. Organizuojančios ASPĮ ir Aprašo 8 punkte nurodytos ASPĮ, kuriose gydomi COVID-19 pacientai, ne rečiau kaip du kartus per parą į Valstybės duomenų valdysenos informacinę sistemą teikia informaciją apie COVID-19 pacientams gydyti skirtų lovų skaičių ir jų užimtumą.“



Sveikatos apsaugos ministras			Aurelijus Veryga

