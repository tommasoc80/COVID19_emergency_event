LIETUVOS RESPUBLIKOS SVEIKATOS APSAUGOS MINISTRAS – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. BALANDŽIO 23 D. SPRENDIMO NR. V-973 „DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ AUKŠTO MEISTRIŠKUMO SPORTO PRATYBŲ VIETOSE“ PAKEITIMO

2020 m. gegužės 14 d. Nr. V-1166
Vilnius


1. Pakeičiu Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-973 „Dėl COVID-19 ligos (koronaviruso infekcijos) valdymo priemonių aukšto meistriškumo sporto pratybų vietose“ ir jį išdėstau nauja redakcija:

„LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ INDIVIDUALIŲ SPORTO VEIKLŲ, FIZINIO AKTYVUMO PRATYBŲ IR AUKŠTO MEISTRIŠKUMO SPORTO PRATYBŲ METU

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. kovo 14 d. nutarimo Nr. 207 „Dėl karantino Lietuvos Respublikos teritorijoje paskelbimo“ (Lietuvos Respublikos Vyriausybės 2020 m. gegužės 6 d. nutarimo Nr. 451   redakcija) 3.1.10.2.2.2, 3.2.2.1 ir 3.2.2.2 papunkčiais, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir atsižvelgdamas į Pasaulio sveikatos organizacijos rekomendacijas,                         n u s p r e n d ž i u:
1.	Įpareigoti individualių sporto veiklų, fizinio aktyvumo pratybų, aukšto meistriškumo sporto pratybų organizatorius nuo 2020 m. gegužės 18 d. užtikrinti, kad:
1.1.	fizinio aktyvumo pratybose (kai jas veda fizinio aktyvumo ar aukšto meistriškumo sporto instruktorius ar fizinio aktyvumo specialistas) dalyvautų  ne daugiau nei 10 asmenų (toliau – dalyvis), išskyrus artimuosius giminaičius, įtėvius, įvaikius, globėjus ir rūpintojus, ir vienam dalyviui tektų ne mažesnis kaip  5 kv. m plotas ir būtų išlaikytas ne mažesnis nei  2 m atstumas tarp dalyvių bei  tarp dalyvių ir šio sprendimo 1.2 ir 1.3 papunkčiuose nurodytų asmenų ir (ar) jų grupių; 
1.2.	individualių sporto veiklų metu vienam individualia sporto veikla užsiimančiam asmeniui (toliau – sportuojantis asmuo) tektų ne mažesnis kaip  5 kv. m plotas ir būtų išlaikytas ne mažesnis nei 2 m atstumas tarp sportuojančių asmenų bei tarp sportuojančių asmenų ir šio sprendimo 1.3 papunktyje nurodytų asmenų ir (ar) jų grupių; 
1.3.	kiti asmenys (fizinio aktyvumo ar aukšto meistriškumo sporto instruktoriai, aukšto meistriškumo sporto ar fizinio aktyvumo specialistai, treneriai, aptarnaujantis personalas, medicinos darbuotojai, kiti sportavimo vietos darbuotojai) (toliau – personalo darbuotojai), individualių sporto veiklų, fizinio aktyvumo pratybų, aukšto meistriškumo sporto pratybų (toliau – sporto veiklos ir pratybos) metu laikytųsi ne mažesnio nei 2 m atstumo tarp personalo darbuotojų bei viešose  uždarose erdvėse dėvėtų nosį ir burną dengiančias apsaugos priemones (veido kaukes, respiratorius ar kitas priemones);
1.4.	sporto veiklų ir pratybų metu būtų sudaryta galimybė tinkamai rankų higienai ir (ar) dezinfekcijai (plauti rankas šiltu tekančiu vandeniu ir skystu muilu ar dezinfekuoti jas specialiomis rankų dezinfekcinėmis priemonėmis) ir pateikta informacija apie higienos laikymosi būtinybę (rankų higieną, kosėjimo, čiaudėjimo etiketą ir kt.);
1.5.	sporto veiklose ir pratybose lankytųsi tik personalo darbuotojai, sportuojantys asmenys, dalyviai, sportininkai, neturintys viršutinių kvėpavimo takų ligų susirgimų požymių (pvz., karščiavimas (37,3°C ir daugiau), sloga, kosulys, čiaudulys, pasunkėjęs kvėpavimas ir pan.); 
1.6.	personalo darbuotojai, sportuojantys asmenys, dalyviai, sportininkai, kuriems pasireiškia karščiavimas (37,3°C ir daugiau), sloga, kosulys, čiaudulys, pasunkėjęs kvėpavimas ir pan., nedelsiant paliktų sporto veiklų ir pratybų vietas ir jiems būtų rekomenduota konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu; 
1.7.	personalo darbuotojai, sportuojantys asmenys, dalyviai, sportininkai būtų informuoti, kad turint ūmių viršutinių kvėpavimo takų ligų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas ir pan.) į sporto veiklų ir pratybų vietą nevyktų;
1.8.	gavus informaciją apie personalo darbuotojui, sportuojančiam asmeniui, dalyviui, sportininkui nustatytą COVID-19 ligą (koronaviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC) ir bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.9.	panaudotas sportavimui skirtas inventorius būtų valomas ir dezinfekuojamas;
1.10.	 aplinkos valymas ir dezinfekcija sporto veiklų ir pratybų vietoje būtų atliekami vadovaujantis Rekomendacijomis dezinfekcijai sveikatos priežiūros įstaigose ir ne sveikatos priežiūros patalpose (kai galimas užteršimas SARS-COV-2 virusu) (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf.;
1.11.	personalo darbuotojai būtų aprūpinti nosį ir burną dengiančiomis apsaugos priemonėmis (veido kaukėmis, respiratoriais ar kitomis priemonėmis);
1.12.	 dalyviai, sportuojantys asmenys, sportininkai sporto veiklų ir pratybų metu uždaroje erdvėje, kai nesportuoja, dėvėtų nosį ir burną dengiančias apsaugos priemones (veido kaukes, respiratorius ar kitas priemones). 
2.	Rekomenduoti sporto veiklų ir pratybų vietose nesilankyti dalyviams, sportuojantiems asmenims, sportininkams, personalo darbuotojams, priklausantiems rizikos grupei (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“).
3.	Rekomenduoti pagal galimybes sporto veiklų ir pratybų metu naudotis asmenine specializuota apranga, įranga ir (ar) sporto inventoriumi.
4.	Rekomenduoti, kad būtų matuojama visų personalo darbuotojų, sportuojančių asmenų, dalyvių, sportininkų kūno temperatūra iškart atvykus į sporto veiklų ir pratybų vietas.
5.	Rekomenduoti dalyviams, sportuojantiems asmenims, sportininkams, kai nesportuoja, ir  personalo darbuotojams sporto veiklų ir pratybų metu viešose atvirose erdvėse dėvėti nosį ir burną dengiančias apsaugos priemones (veido kaukes, respiratorius ar kitas priemones).“
2. Nustatau, kad šis sprendimas įsigalioja 2020 m. gegužės18 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas  	                        Aurelijus Veryga
