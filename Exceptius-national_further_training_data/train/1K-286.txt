
 

LIETUVOS RESPUBLIKOS PREZIDENTAS 

DEKRETAS
Dėl LIETUVOS RESPUBLIKOS VIENKARTINĖS IŠMOKOS VAIKAMS, SKIRTOS COVID-19 (KORONAVIRUSO INFEKCIJOS) PANDEMIJOS SUKELTIEMS PADARINIAMS MAŽINTI, ĮSTATYMO PROJEKTO PATEIKIMO SVARSTYTI LIETUVOS RESPUBLIKOS SEIMUI YPATINGOS SKUBOS TVARKA

2020 m. gegužės 20 d. Nr. 1K-286
Vilnius

1 straipsnis.
Vadovaudamasis Lietuvos Respublikos Konstitucijos 68 straipsnio pirmąja dalimi,
t e i k i u Lietuvos Respublikos Seimui svarstyti Lietuvos Respublikos vienkartinės išmokos vaikams, skirtos COVID-19 (koronaviruso infekcijos) pandemijos sukeltiems padariniams mažinti, įstatymo projektą.

2 straipsnis.
Atsižvelgdamas į tai, kad Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“ paskelbta valstybės lygio ekstremalioji situacija visoje šalyje dėl naujojo koronaviruso (COVID-19) plitimo grėsmės, Lietuvos Respublikos Vyriausybės 2020 m. kovo 14 d. nutarimu Nr. 207 „Dėl karantino Lietuvos Respublikos teritorijoje paskelbimo“ paskelbtas trečias (visiškos parengties) civilinės saugos sistemos parengties lygis ir karantinas visoje Lietuvos Respublikos teritorijoje, o šiuo dekretu teikiamas įstatymo projektas reikalingas minėtos situacijos padariniams šalinti,
s i ū l a u Lietuvos Respublikos Seimui svarstyti šį įstatymo projektą ypatingos skubos tvarka. 

3 straipsnis.
P a v e d u Respublikos Prezidento vyriausiajam patarėjui Simonui Krėpštai, o jam negalint dalyvauti – Respublikos Prezidento patarėjui Vaidui Augustinavičiui, pateikti šį įstatymo projektą Lietuvos Respublikos Seimui.

Respublikos Prezidentas	Gitanas Nausėda
