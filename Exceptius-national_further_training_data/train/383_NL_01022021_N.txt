Besluit van de Minister van Volksgezondheid, Welzijn en Sport van 29 januari 2021, kenmerk 1821136-217811-PDC19, tot goedkeuring van een protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, van TUI Airlines Nederland / TUI Airlines Belgium
De Minister van Volksgezondheid, Welzijn en Sport,

Gelet op artikel 6.7c, vierde lid, onderdeel j, 2°, van de Tijdelijke regeling maatregelen covid-19;

Gelet op het verzoek van TUI Airlines Nederland / TUI Airlines Belgium, d.d. 29 januari 2021 tot goedkeuring van het protocol: Crew test protocol TUI Airlines Nederland / TUI Airlines Belgium.

Besluit:

Artikel 1
Het bij brief van 29 januari 2021 door TUI Airlines Nederland / TUI Airlines Belgium voorgelegde protocol als bedoeld in artikel 6.7c, vierde lid, onderdeel j, 2°, van de Tijdelijke regeling maatregelen covid-19, zoals opgenomen in de bijlage bij dit besluit, wordt goedgekeurd.

Artikel 2
Dit besluit treedt in werking door toezending aan de aanvrager, d.d. 29 januari 2021, en werkt terug tot en met 26 januari 2021.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Belanghebbenden kunnen bezwaar maken binnen zes weken na toezending aan de aanvrager. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op.

TOELICHTING
Artikel 6.7c, vierde lid, onderdeel j, 2°, van de Tijdelijke regeling maatregelen covid-19 (Trm) maakt het mogelijk voor de aanbieder van vervoer per luchtvaartuig als alternatief voor de testverplichtingen conform artikel 6.7c, tweede lid, van de Trm, ervoor zorg te dragen dat de bemanning van een luchtvaartuig zich houdt aan een door de Minister van VWS goedgekeurde protocol.

Dit besluit betreft de goedkeuring van het door TUI Airlines Nederland / TUI Airlines Belgium ingediende protocol. Het door TUI Airlines Nederland / TUI Airlines Belgium ingediende protocol biedt, het 97e OMT-advies deel 1 in afweging nemend, naar oordeel van de Minister van Volksgezondheid, Welzijn en Sport een beschermingsniveau dat ten minste gelijkwaardig is aan het beschermingsniveau dat wordt bereikt met toepassing van het eerste lid van artikel 6.7c van de Tijdelijke regeling maatregelen covid-19, als bedoeld in artikel 1 van de op 25 januari gepubliceerde Regeling met kenmerknummer 1812480-217085-WJZ.

Het protocol wordt met terugwerkende kracht goedgekeurd vanaf 26 januari 2021.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Crew test protocol TUI Airlines Nederland / TUI Airlines Belgium
29 januari 2021

Sinds zaterdag 23 januari geldt een testverplichting voor de bemanning van luchtvaartmaatschappijen vliegend vanuit een hoog risicogebied naar Nederland. In de Tijdelijke regeling maatregelen COVID-19 worden zij verplicht tot het hebben van een negatief antigeentestresultaat van maximaal 4 uur oud voor instappen op de vlucht naar Nederland.

Naar aanleiding van bovenstaande hebben Luchtvaartmaatschappijen, waaronder TUI, bij de overheid aangegeven dat dit buitenproportioneel is en bovendien niet uitvoerbaar is. De Nederlandse overheid is bereid om voor de bemanning van luchtvaartmaatschappijen ontheffing te verlenen van de testverplichting voor vertrek naar Nederland, onder voorwaarde van strikte naleving van protocollen die voldoen aan de voorwaarden van het OMT (zie ook Kamerbrief over mogelijkheid tot ontheffing van testverplichting voor luchtvaartbemanning, met kenmerk: 1818273-217501-PDC19).

TUI verzoekt hierbij dan ook goedkeuring voor onderstaand protocol, als alternatief voor de vereiste maatregelen zoals beschreven in Notice to Airmen (NOTAM) A0168/21 en A169/21, aangaande het testen van vliegend personeel van TUI Airlines Nederland (NL-AOC-49) en TUI Airlines Belgium (AOC B3044).

Maatregelen en Restricties Vliegend Personeel
EASA heeft op 26 maart 2020 richtlijnen uitgebracht voor het management van cabinepersoneel in relatie tot de uitbraak van het coronavirus. EASA beveelt luchtvaartmaatschappijen onder meer aan om alle niet-essentiële interactie tussen cabinepersoneel en passagiers zoveel als praktisch haalbaar aan te passen om het risico op besmetting door passagiers te reduceren. De basis van het protocol van TUI ligt in de richtlijnen van EASA en ICAO. TUI heeft een groot aantal maatregelen genomen welke in lijn zijn gebracht met de adviezen van het RIVM. Wie klachten heeft mag niet vliegen. Bovendien instrueert TUI al sinds het begin van de coronacrisis haar bemanningsleden tijdens het verblijf in quarantaine te gaan in het hotel. Dat betekent dat zij zoveel mogelijk op de kamer moeten blijven, maar in de ‘crew bubbel’ gebruik kunnen maken van de gemeenschappelijke ruimtes in het hotel rekening houdend met persoonlijke hygiëne, afstand houden etc. Daarnaast mogen bemanningsleden het hotel niet verlaten. Bemanningsleden dienen de interactie met de lokale ketenpartners in het bestemmingsland tot een minimum te beperken en dienen zich te onthouden van contact met de lokale bevolking. Uiteraard zorgt TUI ook voor veilig transport van en naar de luchthaven.

Vliegend personeel wordt over de maatregelen ingelicht via bestaande instructie kanalen zoals vastgelegd in het Operations Manual. De controle op naleving van deze handboeken en instructies vindt plaats via de reguliere rapportage binnen het Management Systeem van de AOC houder.

Voorgesteld protocol
TUI kan en wil de testen niet verplicht stellen aan haar personeel. Er zal een uitvraag komen op basis van vrijwilligheid om de continuïteit van de operatie te borgen. TUI erkent daarbij dat een brede testbereidheid belangrijk is voor een evenredige verdeling van de lasten ten gevolge van de huidige maatregelen. Op vluchten naar hoog risicogebieden waar de bemanning het luchtvaartuig zal verlaten en het land in-reist, dienen bemanningsleden te voldoen aan het volgende:

I.TUI zal haar vliegend personeel voorafgaand aan de vlucht vanuit Nederland naar een hoog risicogebied een PCR of LAMP test laten afnemen. De test zal binnen 12 uur voor vertrek worden afgenomen. Conform het OMT-advies vervalt daarmee de noodzaak van een antigeensneltest voor vertrek. In geval van een positieve testuitslag mag het betreffende personeelslid niet vliegen en wordt geadviseerd in thuisquarantaine te gaan. Dit betekent in alle redelijkheid dat de crew tijdens de heenreis, het verblijf op het buitenstation, en op de terugreis welke binnen 72 uur na vertrek vanuit Nederland aanvangt, geen besmettingsgevaar voor elkaar of, na terugkomst, voor anderen oplevert. Omdat de passagiers op de terugreis negatief zijn getest voor vertrek, is er vanuit de passagiers geen risico op overdracht van het coronavirus.

II.Indien het verblijf op het buitenstation langer is dan 72 uur (vertrek van Amsterdam en aanvang terugvlucht naar Amsterdam) zal het bemanningslid bij terugkeer in Nederland een antigeen test verrichten of in het buitenland (onder medisch toezicht van bevoegd personeel middels een videoverbinding). Bij deze keuze worden de lopende gesprekken met sociale partners meegewogen.

III.Voor het verblijf op het buitenstation dient de bemanning zich te houden aan de maatregelen en restricties zoals hierboven beschreven in de paragraaf ‘Maatregelen en Restricties Vliegend Personeel.’

IV.Indien een bemanningslid COVID-19-geassocieerde klachten ontwikkelt tijdens het verblijf op het buitenstation, en er is geen antigeentest beschikbaar dan vliegt het bemanningslid terug met een mondneusmasker, afgezonderd op de vlucht en dienen andere adviezen ter voorkoming van virustransmissie (persoonlijke hygiëne, afstand houden etc.) maximaal aangehouden te worden. Bij aankomst in Nederland wordt het bemanningslid geadviseerd zich zo snel mogelijk te isoleren en zich te laten testen.

Tot slot zal TUI het initiatief nemen voor het inrichten van een gezamenlijke evaluatie, aan de hand van de wekelijkse rapportages, om zo de effectiviteit van het protocol vast te stellen en bij te sturen indien noodzakelijk.

