


MUITINĖS DEPARTAMENTO
PRIE LIETUVOS RESPUBLIKOS FINANSŲ MINISTERIJOS
GENERALINIS DIREKTORIUS


ĮSAKYMAS
DĖL PAGALBOS PRIEMONIŲ MOKESČIŲ MOKĖTOJAMS, SUSIDŪRUSIEMS SU NEIGIAMU POVEIKIU DĖL KORONAVIRUSO (COVID-19) PLITIMO, TAIKYMO


2021 m. vasario 25 d. Nr. 1B-116
Vilnius


Vadovaudamasis Lietuvos Respublikos mokesčių administravimo įstatymo 88 ir 110 straipsniais, 2020 m. kovo 19 d. Komisijos komunikatu „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“ C(2020)1863 su visais pakeitimais, Mokestinės nepriemokos ar baudos už administracinį nusižengimą mokėjimo atidėjimo arba išdėstymo taisyklėmis, patvirtintomis Lietuvos Respublikos finansų ministro 1998 m. lapkričio 17 d. įsakymu Nr. 268 „Dėl mokestinės nepriemokos ar baudos už administracinį nusižengimą mokėjimo atidėjimo arba išdėstymo taisyklių patvirtinimo“, Ekonomikos skatinimo ir koronaviruso (COVID-19)  plitimo  sukeltų  pasekmių mažinimo priemonių  planu, patvirtintu  Lietuvos Respublikos Vyriausybės 2020 m. kovo 16 d. protokoliniu sprendimu Nr. 14, Lietuvos Respublikos Vyriausybės 2020 m. lapkričio 4 d. nutarimu Nr. 1226 „Dėl karantino Lietuvos Respublikos teritorijoje paskelbimo“, Lietuvos Respublikos Vyriausybės 2020 m. gruodžio 16 d. posėdžio protokolu Nr. 59 ir siekdamas valstybės lygio ekstremaliosios situacijos visoje šalyje dėl naujojo koronaviruso (COVID-19) plitimo grėsmės, paskelbtos Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, galiojimo laikotarpiu padėti verslui išsaugoti likvidumą, 
n u s t a t a u, kad:
1. Nuo 2021 m. sausio 1 d. iki 2021 m. birželio 30 d. priimami neigiamą poveikį patyrusių mokesčių mokėtojų, įtrauktų į Valstybinės mokesčių inspekcijos prie Lietuvos Respublikos finansų ministerijos (toliau – VMI) viešai skelbiamą sąrašą „Juridiniai asmenys, kuriems nuo 2021 m. sausio 1 d. taikomos mokestinės pagalbos priemonės dėl COVID-19“, prašymai sudaryti mokestinės paskolos sutartį (toliau – MPS) ar pakeisti jau sudarytos MPS sąlygas dėl mokestinių nepriemokų, susidariusių nuo 2020 m. kovo 16 d. iki 2021 m. balandžio 30 d.:
1.1. privalomai neteikiant papildomų dokumentų, kuriais apibūdinama mokesčių mokėtojo finansinė būklė ir kuriais pagrindžiami prašyme nurodyti duomenys ir aplinkybės, jei prašomas importo akcizų ir pridėtinės vertės mokesčio nepriemokos sumokėjimo atidėjimo (išdėstymo) laikotarpis yra ne ilgesnis nei iki 2022 m. gruodžio 31 d.; 
1.2. privalomai pateikiant prašymą dėl mokestinės nepriemokos atidėjimo (išdėstymo) pagrindžiančius ir finansinę būklę apibūdinančius dokumentus, jeigu išdėstomas arba atidedamas importo muitų sumokėjimo terminas arba jeigu importo akcizų ir  pridėtinės vertės mokesčio mokestinės nepriemokos atidėjimo (išdėstymo) laikotarpis yra ilgesnis nei 2022 m. gruodžio 31 d.
2. Neigiamą poveikį patyrusių mokesčių mokėtojų pateiktų prašymų pagrindu sudarytoms ar pakeistoms MPS dėl nepriemokų, susidariusių nuo 2020 m. kovo 16 d. iki 2021 m. balandžio 30 d., netaikomos palūkanos visą mokestinės nepriemokos atidėjimo (išdėstymo) laikotarpį, bet ne ilgiau kaip iki 2022 m. gruodžio 31 d. 
Jeigu prašomas ar keičiamas mokestinės nepriemokos išdėstymo laikotarpis yra ilgesnis nei iki 2022 m. gruodžio 31 d., nuo 2023 m. sausio 1 d. skaičiuojamos palūkanos.
3. Galiojančioms MPS, kurios sudarytos dėl nepriemokų, susidariusių nuo 2020 m. kovo 16 d., su neigiamą poveikį patyrusiais mokesčių mokėtojais netaikomos palūkanos ne ilgiau kaip iki 2022 m. gruodžio 31 d.
4. Nagrinėjant neigiamą poveikį patyrusių mokesčių mokėtojų pateiktus prašymus sudaryti ar pakeisti MPS dėl importo akcizų ir  pridėtinės vertės mokesčio  nepriemokų, susidariusių nuo 2020 m. kovo 16 d. iki 2021 m. balandžio 30 d., jei prašoma mokestinės nepriemokos mokėjimą atidėti (išdėstyti) ilgesniam nei iki 2022 m. gruodžio 31 d. laikotarpiui, iš mokesčių mokėtojo teisės aktų nustatyta tvarka turi būti pareikalauta užtikrinti  mokestinės prievolės sumokėjimą vienu iš Lietuvos Respublikos mokesčių administravimo įstatymo 95 straipsnyje nurodytų būdų. 
Jei prašoma atidėti (išdėstyti) importo muitų nepriemokos mokėjimą, mokėjimui užtikrinti turi būti pateikta garantija, nepriklausomai nuo atidėjimo (išdėstymo) termino, vadovaujantis 2013 m. spalio 9 d. Europos Parlamento ir Tarybos reglamento (ES) Nr. 952/2013, kuriuo nustatomas Sąjungos muitinės kodeksas, 112 straipsnio nuostatomis.
5. Neigiamą poveikį patyrusių mokesčių mokėtojų nepriemokoms, susidariusioms nuo 2020 m. kovo 16 d. iki 2021 m. balandžio 30 d., išieškojimo veiksmai neinicijuojami iki 2021 m. birželio 30 d. 
6. Jeigu iki 2020 m. gruodžio 31 d. nepriemokų išieškojimo veiksmai jau buvo pradėti vykdyti, neigiamą poveikį patyrusių mokesčių mokėtojų mokestinės nepriemokos išieškojimo veiksmai stabdomi iki 2021 m. birželio 30 d. pagal atskirą mokesčių mokėtojo prašymą dėl išieškojimo veiksmų stabdymo.
7. Neigiamą poveikį patyrę mokesčių mokėtojai atleidžiami nuo delspinigių, skaičiuojamų už laikotarpį nuo 2020 m. kovo 16 d. iki 2021 m. birželio 30 d., jei bus sudaryta mokestinės paskolos sutartis. Nesudarius mokestinės paskolos sutarties, nuo 2021 m. liepos 1 d. bus pradėtas mokesčių, kurių sumokėjimui buvo taikomos lengvinančios nuostatos, išieškojimas ir skaičiuojami delspinigiai (už laikotarpį nuo 2021 m. gegužės 1 d.). 
8. Nuo 2021 m. sausio 1 d. iki 2021 m. birželio 30 d. neigiamą poveikį patyrę mokesčių mokėtojai, kreipdamiesi į muitinę dėl pažymų apie įsiskolinimus Valstybės biudžetui išdavimo,  nebus laikomi skolingi muitinei, jeigu mokestinė nepriemoka susidarė nuo 2021 m. sausio 1 d. iki 2021 m. balandžio 30 d. 
Ši nuostata netaikoma likviduojamiems arba siūlomiems likviduoti, bankrutuojantiems (restruktūrizuojamiems) mokesčių mokėtojams. 
9. Neigiamą poveikį patyrusių mokesčių mokėtojų turima permoka nevykdomas nepriemokų įskaitymas kitam mokesčių administratoriui, jei iki 2021 m. birželio 30 d. pateiktas prašymas dėl permokos grąžinimo.
10. Mokesčių mokėtojams, kurie buvo įtraukti į VMI viešai paskelbtą 2020 metų nukentėjusių nuo COVID-19 sąrašą, tačiau į nuo 2021 m. sausio 1 d. galiojantį sąrašą nėra įtraukti, mokestinės pagalbos priemonės galioja iki 2021 m. vasario 28 d.
11. Mokesčių mokėtojai, nurodyti šio įsakymo 10 punkte:
11.1. gali kreiptis į muitinę dėl mokestinės paskolos sutarties be palūkanų sudarymo iki 2021 m. vasario 28 d.;
11.2. atleidžiami nuo delspinigių, skaičiuojamų už laikotarpį nuo 2020 m. kovo 16 d. iki 2021 m. vasario 28 d., jei bus sudaryta mokestinės paskolos sutartis. Nesudarius mokestinės paskolos sutarties, nuo 2021 m. kovo 1 d. bus pradėtas mokesčių, kurių sumokėjimui buvo taikomos lengvinančios nuostatos, išieškojimas ir skaičiuojami delspinigiai (už laikotarpį nuo  2021 m. sausio 1 d.);
11.3. iki 2021 m. vasario 28 d., kreipdamiesi į muitinę dėl pažymų apie įsiskolinimus Valstybės biudžetui išdavimo, nebus laikomi skolingi muitinei, jeigu mokestinė nepriemoka susidarė nuo 2020 m. kovo 16 d. iki 2020 m. gruodžio 31 d.
Ši nuostata netaikoma likviduojamiems arba siūlomiems likviduoti, bankrutuojantiems (restruktūrizuojamiems) mokesčių mokėtojams. 



Generalinio direktoriaus pavaduotojas,
atliekantis generalinio direktoriaus funkcijas  					   Jonas Miškinis
