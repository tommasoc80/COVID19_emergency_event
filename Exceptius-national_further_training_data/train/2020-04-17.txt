BEK nr 444 af 17/04/2020
Bekendtgørelse om ændring af bekendtgørelse om lukning og gradvis, kontrolleret genåbning af dagtilbud, skoler, institutioner m.v. og om nødpasning i forbindelse med håndtering af Coronavirussygdom 2019 (COVID-19)

(Gradvis, kontrolleret genåbning af erhvervsskoler for elever i sidste år i hovedforløbet af en erhvervsuddannelse m.fl. samt for deltagere i arbejdsmarkedsuddannelser rettet mod erhvervsmæssig transport af gods m.v. og for ansatte i forsvaret)

§ 1

I bekendtgørelse nr. 405 af 9. april 2020 om lukning og gradvis, kontrolleret genåbning af dagtilbud, skoler, institutioner m.v. og om nødpasning i forbindelse med håndtering af Coronavirussygdom 2019 (COVID-19) foretages følgende ændringer:

1. I § 8, stk. 1, ændres »stk. 2« til: »stk. 2 og 3«.

2. I § 8 indsættes som stk. 3:

»Stk. 3. Genåbningen, jf. stk. 1, omfatter fra den 20. april tillige:

1) Elever, som er i det sidste år i hovedforløbet af en erhvervsuddannelse samt uddannelser fastlagt i regler udstedt i medfør af § 1, stk. 4, og § 38 i lov om institutioner for erhvervsrettet uddannelse, jf. lovbekendtgørelse nr. 597 af 16. maj 2019, herunder deltagelse i skolepraktik samt indflytning og eventuelt optagelse på kostafdeling.

2) Deltagere i arbejdsmarkedsuddannelser, der er rettet mod at bidrage og kvalificere til erhvervsmæssig transport af gods eller personer, herunder godstransport, kørsel af bus, varebil, taxi og jernbane.

3) Deltagelse i arbejdsmarkedsuddannelser for ansatte i forsvaret, hvis væsentlige hensyn taler herfor.«

3. I § 11, stk. 1, ændres »stk. 2« til: »stk. 2 og 3«.

4. I § 11 indsættes efter stk. 2 som nyt stykke:

»Stk. 3. De maritime uddannelsesinstitutioner genåbner gradvist og kontrolleret fra den 20. april 2020 for elever, som på sidste år deltager i de afsluttende maritime dele af HF-søfart samt de afsluttende emner af den grundlæggende maritime uddannelse (befaren skibsassistent og kystskipper), herunder eventuel genindflytning på skolehjem.«

Stk. 3 bliver herefter stk. 4.

5. I § 11, stk. 3, der bliver stk. 4, ændres »stk. 1 og 2« til: »stk. 1-3«.

§ 2

Bekendtgørelsen træder i kraft den 20. april 2020.

Sundheds- og Ældreministeriet, den 17. april 2020

Magnus Heunicke

