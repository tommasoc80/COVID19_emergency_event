LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ 

2020 m. kovo 16 d. Nr. V-377
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir į Pasaulio sveikatos organizacijos rekomendacijas, n u s p r e n d ž i u:
1. Pavesti Nacionaliniam visuomenės sveikatos centrui prie Sveikatos apsaugos ministerijos (toliau – NVSC):
1.1. vykdyti Lietuvos Respublikos sienos sustiprintą medicininę – karantininę kontrolę dėl COVID-19 ligos (koronaviruso infekcijos) tarptautiniuose sienos kirtimo punktuose, nurodytuose Lietuvos Respublikos Vyriausybės 2020 m. kovo 14 d. nutarime Nr. 207 „Dėl karantino Lietuvos Respublikos teritorijoje paskelbimo“, bei esant poreikiui pasitelkti Lietuvos kariuomenę, nevyriausybines organizacijas bei kitas įmones, įstaigas, organizacijas;
1.2. po visų į Lietuvos Respublikos teritoriją atvykstančių keleivių patikros dėl COVID-19 ligos (koronaviruso infekcijos), nustačius užsikrėtimo COVID-19 ligos (koronaviruso infekcijos) atvejį organizuoti visų simptomų neturinčių, bet kartu vykusių keleivių izoliaciją, prireikus – Vidaus reikalų sistemos pareigūnams palydėti juos iki jų gyvenamosios vietos;
1.3. informuoti asmenis, kad nesilaikant Lietuvos Respublikos civilinės saugos įstatymo bei Lietuvos Respublikos žmonių užkrečiamųjų ligų profilaktikos ir kontrolės įstatymo reikalavimų, gali būti taikoma atsakomybė teisės aktų nustatyta tvarka.
2. Pavesti Krašto apsaugos ministerijai ir Lietuvos kariuomenei aprūpinti karius, pasitelkiamus vykdant medicininę – karantininę kontrolę, NVSC nurodytomis asmeninėmis apsaugos priemonėmis.
3. Pavesti Vidaus reikalų ministerijai, pasitelkiant Lietuvos kariuomenės pajėgas,  tarptautiniuose sienos kirtimo punktuose, nurodytuose Lietuvos Respublikos Vyriausybės 2020 m. kovo 14 d. nutarime Nr. 207 „Dėl karantino Lietuvos Respublikos teritorijoje paskelbimo“, užtikrinti sanitarinių informacinių postų įrengimą.
4. Pavesti Valstybės sienos apsaugos tarnybai prie Lietuvos Respublikos vidaus reikalų ministerijos užtikrinti atvykstančių į Lietuvos Respubliką ir išvykstančių iš Lietuvos Respublikos asmenų kontrolę.
5. Pavesti Susisiekimo ministerijai įpareigoti ūkio subjektus, aptarnaujančius oro, jūrų ir sausumos transportą, ir Valstybės sienos apsaugos tarnybai prie Lietuvos Respublikos vidaus reikalų ministerijos bendradarbiaujant su NVSC vykdyti atvykstančių asmenų, oro, jūrų ir sausumos transportu, duomenų surinkimą bei jų pateikimą NVSC.
6. Įpareigoti visas Lietuvos savivaldybių administracijas organizuoti pagal poreikį namuose izoliuotiems asmenims visą reikiamą socialinę pagalbą ir aprūpinimą maistu bei kitomis būtiniausiomis priemonėmis.
7. Pripažinti netekusiais galios:
7.1. Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. vasario 28 d. sprendimą Nr. V-245 „Dėl koronaviruso (COVID-19) plitimo valdymo priemonių Lietuvos Respublikoje“;
7.2. Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 12 d. sprendimą Nr. V-346 „Dėl koronaviruso (COVID-19) valdymo priemonių“;
7.3. Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 12 d. sprendimą Nr. V-347 „Dėl koronaviruso (COVID-19) valdymo priemonių“ su visais pakeitimais ir papildymais;
7.4. Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 12 d. sprendimą Nr. V-348 „Dėl koronaviruso (COVID-19) valdymo priemonių“ su visais pakeitimais ir papildymais;
7.5. Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. kovo 12 d. sprendimą Nr. V-349 „Dėl koronaviruso (COVID-19) valdymo priemonių“.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
