BEK nr 1200 af 11/08/2020
Bekendtgørelse om krav om mundbind i kollektiv trafik i Aarhus, Favrskov, Silkeborg, Skanderborg, Odder og Horsens kommuner

I medfør af § 6 a, § 12 a og § 12 b i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med transportministeren og erhvervsministeren, fastsættes:

§ 1. For at forebygge og inddæmme udbredelsen af Coronavirussygdom 2019 (COVID-19) skal rejsende i den kollektive trafik i Aarhus, Favrskov, Silkeborg, Skanderborg, Odder eller Horsens kommune, have tildækket mund og næse ved brug af mundbind ved følgende former for kollektiv trafik:

1) Alle lokale busser i Aarhus, Favrskov, Silkeborg, Skanderborg, Odder eller Horsens kommune.

2) Alle regionale busser, herunder X-busser, og fjernbusser, der har stop i Aarhus, Favrskov, Silkeborg, Skanderborg, Odder eller Horsens kommune, i de pågældende busruters fulde længde, dvs. også uden for de nævnte kommuner.

3) Al flextrafik, herunder flextur, individuel handicapkørsel og diverse andre befordringsordninger, inden for Aarhus, Favrskov, Silkeborg, Skanderborg, Odder eller Horsens kommune og ind og ud af de nævnte kommuner.

4) Alle letbaneruter på Aarhus Letbane i ruternes fulde længde, dvs. også uden for Aarhus Kommune.

5) Turistbuskørsel i Aarhus, Favrskov, Silkeborg, Skanderborg, Odder eller Horsens kommune.

6) Skolebusser, der kører inden for Aarhus, Favrskov, Silkeborg, Skanderborg, Odder eller Horsens kommune, og skolebusser, der krydser kommunegrænsen til de nævnte kommuner, i rejsens fulde længde.

7) Alle færger, der sejler til og fra Aarhus eller Odder kommune.

8) Alle togrejser i Aarhus, Favrskov, Silkeborg, Skanderborg, Odder eller Horsens kommune. Ved togrejser, der påbegyndes i andre kommuner, gælder kravet om mundbind fra første station på strækningen i en af de nævnte kommuner. Ved gennemgående rejser gælder kravet fra første station på strækningen i en af de nævnte kommuner til sidste station på strækningen i en af de nævnte kommuner.

Stk. 2. Uanset stk. 1 må passagerer med vejrtrækningsbesvær, nedsat bevidsthedsniveau, eller som har fysiske eller mentale svækkelser, der gør, at de ikke selv kan fjerne mundbindet, rejse uden at bruge mundbind. Det samme gælder børn under 12 år.

§ 2. Personer, der befinder sig på en tog- eller busstation, et letbanestoppested eller en letbanestation eller i en færgeterminal beliggende i Aarhus, Favrskov, Silkeborg, Skanderborg, Odder eller Horsens kommune, skal tildække mund og næse ved brug af mundbind.

§ 3. Ved mundbind forstås i § 1, stk. 1, og § 2 CE-mærkede mundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.

§ 4. Bekendtgørelsen træder i kraft den 12. august 2020.

Stk. 2. Bekendtgørelsen ophæves den 1. september 2020.

Stk. 3. Bekendtgørelse nr. 1197 af 9. august 2020 om krav om mundbind i kollektiv trafik i Aarhus Kommune ophæves.

Sundheds- og Ældreministeriet, den 11. august 2020

Magnus Heunicke