Beleidsregel van de Minister van Infrastructuur en Waterstaat, van 14 mei 2020, nr. IENW/BSK-2020/88481, houdende wijziging van de Beleidsregel vergunningen voor geregeld en ongeregeld luchtvervoer in verband met de uitbraak van COVID-19
De Minister van Infrastructuur en Waterstaat,

Gelet op de artikelen 16 en 16b van de Luchtvaartwet en artikel 3 van het Besluit ongeregeld luchtvervoer;

BESLUIT:

ARTIKEL I
De Beleidsregel vergunningen voor geregeld en ongeregeld luchtvervoer wordt als volgt gewijzigd.

In het zesde lid van artikel 9a wordt ‘tot en met 15 mei 2020’ vervangen door ‘tot 15 juni 2020’.

ARTIKEL II
Deze beleidsregel treedt in werking met ingang van de eerste dag na de datum van uitgifte van de Staatscourant waarin de beleidsregel wordt geplaatst, en werkt terug tot 15 mei 2020.

Deze beleidsregel zal met de toelichting in de Staatscourant worden geplaatst.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
Het onderhavige besluit voorziet in de verlenging van de tijdelijke verruiming van de Beleidsregel vergunningen voor geregeld en ongeregeld luchtvervoer naar aanleiding van de uitbraak van het virus dat de ziekte COVID-19 veroorzaakt. De uitbraak van het virus heeft sinds het eerste kwartaal van 2020 gezorgd voor een enorme terugval in het aantal geregelde en ongeregelde passage- en vrachtdiensten van, naar en via Nederland. inreisbeperkingen en vliegverboden van verschillende landen binnen en buiten de EU, waaronder Nederland, spelen een grote rol in deze terugval. Het tijdelijk versoepelde regime is vooralsnog afgestemd op de termijn waarbinnen het COVID-19 Schengeninreisverbod geldt. In eerste instantie gold het regime daarom tot en met 15 mei 2020. Met de verlenging van het COVID-19 Schengeninreisverbod tot en met 15 juni 2020 is besloten ook de tijdelijke verruiming van de Beleidsregel vergunningen geregeld en ongeregeld luchtvervoer tot en met die datum te verlengen.

De Minister van Infrastructuur en Waterstaat,
C. van Nieuwenhuizen Wijbenga