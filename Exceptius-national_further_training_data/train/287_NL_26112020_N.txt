Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister voor Rechtsbescherming van
24 november 2020, nr. 3103919, in overeenstemming met Onze Minister
van Economische Zaken en Klimaat en Onze Minister van Justitie en
Veiligheid;
Gelet op artikel 35, derde lid, van de Tijdelijke wet COVID-19 Justitie en
Veiligheid, artikel 8, derde lid van de Verzamelspoedwet COVID-19, artikel
5.4, derde en vijfde lid, van de Tweede Verzamelspoedwet COVID-19 en de
artikelen 2, tweede lid en 3, tweede lid, van de Tijdelijke rijkswet
voorziening Rijksoctrooiwet 1995 COVID-19;
Hebben goedgevonden en verstaan:
Artikel 1
Het tijdstip van verval van de Tijdelijke wet COVID-19 Justitie en
Veiligheid wordt vastgesteld op 1 februari 2021.
Artikel 2
Het tijdstip van verval van artikel 1 van de Verzamelspoedwet COVID-19
wordt vastgesteld op 1 februari 2021.
Artikel 3
1. Het tijdstip van verval van artikel 3.4 van de Tweede Verzamelspoedwet COVID-19 wordt vastgesteld op 1 februari 2021.
2. In afwijking van artikel 5.4, derde lid van de Tweede Verzamelspoedwet COVID-19 treedt artikel 3.2 in werking met ingang van 1 februari 2021.
Artikel 4
1. Het tijdstip van verval van de Tijdelijke rijkswet voorziening Rijksoctrooiwet 1995 COVID-19 wordt vastgesteld op 1 februari 2021.
2. De periode, bedoeld in artikel 2 van de Tijdelijke rijkswet voorziening
Rijksoctrooiwet 1995 COVID-19, wordt verlengd tot en met 31 januari
2021.
Onze Minister voor Rechtsbescherming is belast met de uitvoering van
dit besluit dat met de nota van toelichting in het Staatsblad, in het
Publicatieblad van Curaçao en in het Afkondigingsblad van Sint Maarten
zal worden geplaatst.
’s-Gravenhage, 26 november 2020
Willem-Alexander
De Minister voor Rechtsbescherming,
S. Dekker
Uitgegeven de dertigste november 2020
De Minister van Justitie en Veiligheid,
F.B.J. Grapperhaus

NOTA VAN TOELICHTING
In de afgelopen maanden zijn door middel van verschillende wetten
juridische voorzieningen gerealiseerd in verband met de COVID-19-
uitbraak die het mogelijk maken op diverse terreinen problemen als
gevolg van de beperkende maatregelen te voorkomen of mitigeren.
In een aantal gevallen is de tijdelijkheid van deze voorzieningen
expliciet vastgelegd doordat een vervaldatum voor de betreffende
wettelijke bepalingen is vastgesteld. In een deel van deze tijdelijke
voorzieningen is verlenging van de geldigheid mogelijk door bij koninklijk
besluit een latere vervaldatum vast te stellen die ten hoogste twee
maanden na de eerdere vervaldatum ligt. Er is geen maximum gesteld
aan het aantal malen dat een verlenging langs deze weg kan plaatsvinden.
Dit wettelijke systeem leidt er daardoor toe dat met redelijk korte
intervallen een herijking plaatsvindt van de noodzaak tot continuering van
de betreffende voorzieningen, en waar nodig een verantwoording
tegenover het parlement.
In dit besluit wordt voor een aantal van deze voorzieningen de laatstelijk
vastgestelde vervaldata gewijzigd van 1 december 2020 in 1 februari 2021
zodat de geldigheid daarvan verlengd wordt tot deze nieuwe vervaldatum.
Het betreft de in de bijlage bij deze toelichting nader aangeduide
voorzieningen in de Tijdelijke wet COVID-19 Justitie en Veiligheid, de
Verzamelspoedwet COVID-19, de Tweede Verzamelspoedwet COVID-19 en
de Tijdelijke rijkswet voorziening Rijksoctrooiwet 1995 COVID-19.
Deze nota van toelichting wordt uitgebracht in overeenstemming met
de Minister van Economische Zaken en Klimaat en de minister van
Veiligheid en Justitie.
Algemene overwegingen bij de verlenging van tijdelijke voorzieningen
De wettelijke voorzieningen waarop dit besluit ziet hebben gemeen dat
zij vervielen per 1 september 2020, tenzij voor deze datum bij koninklijk
besluit een ander tijdstip werd vastgesteld waarop zij vervallen. Dit tijdstip
kan ten hoogste twee maanden liggen na het eerder geldende tijdstip van
verval. Bij het laatstelijk genomen verlengingsbesluit van 28 september
2020 (Stb. 2020, 364) waren ten aanzien van de voorzieningen waarop dit
besluit betrekking heeft de vervaldata bepaald op 1 december 2020. Het
onderhavige besluit wijzigt deze vervaldata in 1 februari 2021.
In het algemeen betreffen deze voorzieningen facultatieve voorzieningen waarmee praktische problemen van de uit de COVID-19-beleid
voortvloeiende beperkingen het hoofd geboden kunnen worden. Gelet op
de nog altijd bestaande noodzaak tot beperkende maatregelen ter
voorkoming van nieuwe besmettingen ligt het in de rede deze voorzieningen voortgaande gelding te verlenen. Gebleken is dat de besmettingsgraad weer is toegenomen, en niet valt uit te sluiten dat bij een verdere
toename mogelijk weer verdergaande beperkingen noodzakelijk zullen
blijken. Dit is relevant omdat voorzieningen waarvan de gelding nu niet
wordt verlengd, niet op een later moment alsnog geactiveerd kunnen
worden. Als op een later moment alsnog de behoefte zou bestaan aan
zo’n voorziening zou dan dus eerst een nieuw wetgevingstraject vereist
zijn om zo’n voorziening opnieuw in het leven te roepen. Daarom is op dit
moment voor verlenging van alle in de bijlage aangeduide voorzieningen
gekozen. 
Duur van de verlenging en aankondiging verval
Met dit besluit wordt voor deze bepalingen een nieuwe vervaldatum
van 1 februari 2021 vastgesteld, zodat dat deze voorzieningen toepasbaar
blijven tot deze datum.
Het systeem van verlenging per twee maanden heeft tot gevolg dat pas
op het moment van bekendmaking van een verlengingsbesluit zekerheid
bestaat over de gelding voor de in dat verlengingsbesluit aangegeven
periode. Deze periode van zekerheid neemt echter af gedurende die
verlengingsperiode omdat een volgende verlengingsbesluit pas kort voor
de vervaldata genomen wordt.
Met name bij het plannen van vergaderingen of zittingen kan dit
problematisch zijn. Wanneer bijvoorbeeld het bestuur van een rechtspersoon het voornemen heeft om over zes weken een vergadering langs
geheel elektronische weg te laten plaatsvinden, kan er op het planningsmoment nog onzekerheid bestaan of op die voorgenomen vergaderdatum
de tijdelijke voorziening die dat mogelijk maakt nog wel zal gelden,
wanneer de tussentijdse verlenging van die tijdelijke voorziening nog
moet plaatsvinden.
Wij vinden het daarom wenselijk meer zekerheid te bieden op langere
termijn en zijn daarom voornemens om de tijdelijke voorzieningen
waarop dit verlengingsbesluit ziet, slechts te laten vervallen indien
tenminste twee maanden vóór de voorgenomen vervaldatum een
openbare aankondiging daarvan is gedaan. Dat impliceert dat ervan kan
worden uitgegaan dat een tijdelijke voorziening tenminste de komende
twee maanden nog toepasselijk zal zijn, tenzij inmiddels een eerdere
vervaldatum daarvan is aangekondigd.
Parlementaire voorhang
Voor een aantal van de voorzieningen waarop dit besluit betrekking
heeft, geldt de verplichting om het ontwerp van het verlengingsbesluit
gedurende een week aan de beide Kamers van de Staten-Generaal voor te
hangen. In de laatste kolom van de tabel in de bijlage is aangegeven op
welke onderdelen van dit besluit de voorhang betrekking heeft. Dit betreft:
– artikel 1 ingevolge artikel 35, vierde lid van de Tijdelijke wet COVID-19
Justitie en Veiligheid;
– artikel 2 ingevolge artikel 8, derde lid, van de Verzamelspoedwet
COVID-19; en
– artikel 3, eerste lid, ingevolge artikel 5.4, zesde lid, van de Tweede
Verzamelspoedwet COVID-19.
Voor artikel 3, tweede lid, en artikel 4 geldt geen voorhangverplichting.
In verband hiermee is een ontwerp van dit besluit op 13 november 2020
toegezonden aan de beide Kamers der Staten-Generaal.1 Dit heeft niet
geleid tot reacties.
Artikelsgewijze toelichting
Artikel 1
De Tijdelijke wet COVID-19 Justitie en Veiligheid bevat een aantal
uiteenlopende voorzieningen op het terrein van JenV, die voor een
belangrijk deel de strekking hebben tijdelijk elektronische vergaderingen
en rechtszittingen mogelijk te maken waar de bestaande wetgeving
slechts in fysieke zittingen voorzag.
Deze wet zou zijn vervallen per 1 september 2020 tenzij een ander
vervalmoment werd vastgesteld, zoals bij dit besluit opnieuw wordt
gedaan. Voor enkele artikelen vloeit uit de wet zelf al rechtstreeks een ander vervalmoment voort. Dit betreft:
a. de artikelen 15 en 22, die vervallen op 1 september 2023;
b. de artikelen 33 en 34, die zouden vervallen op 1 september 2020 tenzij
voor die datum een voorstel van wet bij de Tweede Kamer was ingediend
tot regeling van het onderwerp van die artikelen. Dit is gebeurd bij
koninklijke boodschap van 31 augustus 2020 (Wijziging van de Tijdelijke
wet COVID-19 Justitie en Veiligheid in verband met het verlengen van de
geldingsduur van de voorzieningen in de artikelen 33 en 34 van die wet,
Kamerstukken II, 2019/20, 35 549, nr. 1). Hoewel dit verlengingsbesluit
geen betrekking heeft op deze artikelen blijven deze dus ook gelden na
1 oktober 2020.
Ten aanzien van de maatregelen die betrekking hebben op de procesvoering in burgerlijke, bestuurlijke en strafzaken geldt het volgende.
Hoewel de rechtspraak in de afgelopen periode in toenemende mate is
gaan werken met fysieke zittingen, moet toch nog regelmatig gebruik
gemaakt worden van de mogelijkheid om zittingen geheel of ten dele
langs elektronische weg te laten plaatsvinden. De nog steeds noodzakelijke maatregelen ter voorkoming van besmetting (zoals een strakke
zittingsplanning om groepsvorming in de wachtruimte te voorkomen en
de noodzaak van reiniging van de ruimtes voor en na een fysieke zitting)
leiden ertoe dat de zittingscapaciteit niet voldoende is om enkel met
fysieke zittingen te volstaan. Daarbij speelt ook een rol dat de achterstanden die zijn ontstaan in de eerste periode van de COVID-19-
maatregelen drukken op de beschikbare zittingscapaciteit.
Artikel 2
Dit artikel betreft artikel 1 van de Verzamelspoedwet COVID-19, dat het
mogelijk maakt om fysiek contact (met name: uitwisseling van te
ondertekenen papieren documenten) achterwege te laten.
Artikel 3
Het eerste lid van dit artikel betreft artikel 3.4 van de Tweede Verzamelspoedwet COVID-19, dat het mogelijk maakt om in tuchtrechtelijke zaken
de zitting langs elektronische weg te laten plaatsvinden op dezelfde voet
als voor burgerlijke, bestuurlijke en strafzaken is mogelijk gemaakt in de
Tijdelijke wet COVID-19 Justitie en Veiligheid. Ik verwijs hierbij naar de
toelichting op artikel 1. Omdat de behandeling van tuchtrechtelijke zaken
veelal in gerechtsgebouwen plaatsvindt, geldt hetgeen daar is opgemerkt
over fysieke zittingen in burgerlijke, bestuursrechtelijke en strafzaken
eveneens voor de categorie van tuchtrechtelijke zaken.
Het tweede lid van artikel 3 ziet op de taak en bevoegdheid van de
Minister van Justitie en Veiligheid om door middel van het Nationaal
Cyber Security Centrum bijstand te verlenen aan de daar aangewezen
bedrijven en instellingen op medisch terrein die betrokken zijn bij de
bestrijding van COVID-19. Deze tijdelijk toegekende taak en bevoegdheid
zal komen te vervallen bij de inwerkingtreding van artikel 3.2 van de
Tweede Verzamelspoedwet COVID-19. Artikel 5.4 van laatstgenoemde wet
bepaalt dat artikel 3.2 in werking treedt met ingang van 1 december 2020,
tenzij bij koninklijk besluit een later tijdstip van inwerkingtreding wordt
aangewezen dat ten hoogste twee maanden later ligt dan het eerder
geldende tijdstip. Om de mogelijkheid tot bijstandverlening te verlengen
wordt bij dit besluit 1 februari 2021 aangewezen als nieuwe datum van
inwerkingtreding van artikel 3.2 van de Tweede Verzamelspoedwet
COVID-19. 

Artikel 4
Dit artikel betreft de voorzieningen die zijn getroffen met betrekking tot
termijnen en betalingsverplichtingen die gelden op grond van de
Rijksoctrooiwet 1995. Met deze voorzieningen wordt de toeslag voor het
te laat betalen van instandhoudingstaksen voor in het Koninkrijk geldende
octrooirechten tijdelijk op nihil gesteld en wordt de directeur van het
Octrooicentrum Nederland in staat gesteld tijdelijk termijnen die
ingevolge de Rijksoctrooiwet 1995 gelden, te verlengen. In aanvulling op
de hiervoor gemaakte algemene overwegingen bij de verlenging van de
tijdelijke voorzieningen, is van belang dat de financiële positie van met
name het midden- en kleinbedrijf op dit moment nog steeds precair is de
impact daarvan nu voelbaar wordt. Voor octrooirechten die in meerdere
landen tegelijk gelden, is voorts van belang dat octrooihouders en hun
gemachtigden veelal te maken hebben met diverse beperkende maatregelen die in verschillende landen van toepassing zijn.
De Minister voor Rechtsbescherming,
S. Dekker
