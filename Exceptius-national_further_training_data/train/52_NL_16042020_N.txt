Geachte voorzitter,

De ontwikkelingen omtrent het coronavirus (COVID-19) maken het noodzakelijk om aanvullende maatregelen te treffen voor reizigers die vanuit hoogrisicogebieden naar Nederland vliegen. Gelet op de wijdverspreide transmissie van het coronavirus, acht ik maatregelen passend. Doel is de instroom van passagiers die mogelijk COVID-19 bij zich dragen in Nederland zoveel mogelijk te beperken èn mogelijke verspreiding van COVID-19 te voorkomen.

De aanvullende maatregelen voor inkomend vliegverkeer bestaan uit de invoering van een verplichte gezondheidsverklaring voor reizigers afkomstig uit hoogrisicogebieden en voor de door de overheid georganiseerde repatriëringsvluchten. Reizigers vullen een gezondheidsverklaring volledig in vóór het boarden. Als reizigers dat niet doen of klachten hebben die passen bij COVID-19 zal hen door de luchtvaartmaatschappijen de toegang tot de vlucht worden ontzegd. Daarnaast wordt reizigers uit hoog-risicogebieden dringend geadviseerd om 14 dagen in thuisquarantaine te gaan. Hierover dienen luchtvaartmaatschappijen voorlichting te geven. In het kader van de invoering van deze maatregelen doe ik opnieuw een beroep op uw inzet.

Op basis van artikel 7 van de Wet publieke gezondheid verzoek ik u om uw bevoegdheden als bedoeld in de artikelen 35, 54 en 55 in te zetten om de verdere verspreiding van COVID-19 in Nederland tegen te gaan.

Gezondheidsverklaring
Passagiers dienen direct voor het vertrek vanuit het hoog-risicogebied een verklaring in te vullen met vragen over gezondheidsklachten die passen bij COVID-19. Indien geen gezondheidsverklaring kan worden getoond omdat zij klachten hadden die passen bij COVID-19, zal hen door luchtvaartmaatschappijen de toegang tot de vlucht moeten worden ontzegd. Bij het tonen van de gezondheidsverklaring wordt de luchtvaartmaatschappij geadviseerd een visuele observatie uit te voeren ten behoeve van de gezondheidsverklaring en de reizigers op basis van de gebruikelijke "fit to fly" procedures van de betreffende luchtvaartmaatschappij.

Voor de definitie van hoog-risicogebieden zal worden aangesloten op de lijst van gebieden die het Europees Luchtvaartagentschap (EASA) bijhoudt. Deze lijst wordt door EASA gepubliceerd op de volgende website:
www.easa.euroba.eu/SD-2020-01/Airriorts. In overleg met het RIVM wordt bekeken welke aanvullingen er op de lijst nodig zijn. De lijst van EASA wordt in ieder geval periodiek geactualiseerd.

U dient er bij aankomst op de luchthaven voor te zorgen dat wordt gecontroleerd of bovengenoemde maatregelen inderdaad zijn toegepast, waarbij ook (steekproefsgewijs) gevraagd wordt de gezondheidsverklaring te tonen. Bij het opvragen hiervan worden reizigers, op basis van bijgevoegd handelingsprotocol, geïnformeerd over de geldende maatregelen in Nederland.

Deze informatieverstrekking en advisering is geen handeling voorbehouden aan medisch professionals. Afhankelijk van de luchthaven kan dit door de luchthaven worden uitgevoerd en door of in samenwerking met personeel van de veiligheidsregio. Ik verzoek u voor het uitvoeren van deze maatregelen, indien nodig, beschermingsmiddelen beschikbaar te stellen vanuit de regionale voorraad.

Indien de inkomende passagier beschikt over de gezondheidsverklaring en ook anderszins niet blijkt van twijfel omtrent een mogelijke besmetting van de reiziger, kan de controle bij aankomst verder beperkt blijven. Zo niet, dan zal bij aankomst een verdergaande controle plaatsvinden, waarbij de GGD zal worden betrokken.

Thuisquarantaine
In aanvulling op bovenstaande wordt u tevens verzocht om bij de luchthavens kenbaar te maken dat reizigers moeten worden geïnformeerd over het dringende advies dat ze 14 dagen thuisquarantaine in acht moeten nemen als ze afkomstig zijn uit een hoog-risicogebied en deelnemen aan een door de overheid georganiseerde repatriëringsvlucht. Van de dringend geadviseerde thuisquarantaine zijn de crewleden van de luchtvaartmaatschappij, medisch personeel, zeevarenden en diplomaten uitgezonderd.

Daarnaast geldt dat álle passagiers voordat zij het Nederlands grondgebied betreden goed moeten worden geïnformeerd over het Nederlandse beleid met betrekking tot COVID-19. Volgens de geldende adviezen worden de overige reizigers aangeraden, net als alle andere Nederlanders bij voorkeur thuis te blijven, bij klachten in thuisquarantaine te gaan en zich te houden aan de geldende gedragsregels in Nederland. Hiervoor moet informatie worden gedeeld waarin de oproep 'blijf thuis' en het monitoren van de gezondheid wordt benadrukt en uitgelegd. Ook moeten flyers worden gedeeld met de (gedrags)regels, medische protocollen en hygiëne-maatregelen die gelden in Nederland. Zowel de gezondheidsverklaring als de gedragsregels mogen ook digitaal verstrekt worden aan de passagiers door de luchtvaartmaatschappijen en aanvullend om te roepen tijdens de vlucht.

Deze maatregelen zijn van toepassing voor alle luchthavens in Nederland die op grond van artikel 48 van de Wet publieke gezondheid zijn aangewezen. Het gaat dan om de volgende luchthavens: Amsterdam Airport Schiphol, Maastricht Aachen Airport, Rotterdam The Hague Airport, Eindhoven Airport en Groningen Airport Eelde.

Bij passagiers die tijdens of na de vlucht klachten ontwikkelen die wijzen op een verdenking van besmetting met COVID-19 wordt direct contact gelegd met de GGD. Hiervoor gelden de reeds bestaande procedures, zoals opgenomen in het draaiboek Infectieziektebestrijding WPG Schiphol (GGD Kennemerland) of de voor u van toepassing zijnde draaiboeken. 

Ik verzoek u om deze maatregelen bij de luchthavens kenbaar te maken en aan te geven dat deze vanaf 17 april 2020 om 18:00 uur gelden voor reizigers uit hoog-risicogebieden en de door de overheid georganiseerde repatriëringsvluchten. En op deze manier de luchtvaartmaatschappijen mee te nemen in de uitvoering van de maatregelen.

Ik verzoek u mij en de minister van Justitie en Veiligheid te informeren als u problemen ervaart bij de uitvoering.

Hoogachtend,
de minister van Volksgezondheid,
Welzijn en Sport,

Hugo de Jonge









