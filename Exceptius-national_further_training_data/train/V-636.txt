
LIETUVOS RESPUBLIKOS SVEIKATOS APSAUGOS
MINISTRAS–VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ASMENŲ, KURIEMS DIAGNOZUOTA LENGVA COVID-19 LIGOS (KORONAVIRUSO INFEKCIJOS) FORMA, IZOLIUOTŲ NAMUOSE, KITOJE GYVENAMOJOjE VIETOJE AR savivaldybės administracijos NUMATYTOSE patalpose, AMBULATORINIO GYDYMO TVARKOS

2020 m. kovo 31 d. Nr. V-636
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, Valstybinio ekstremaliųjų situacijų valdymo plano, patvirtinto Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, 21 ir 72 punktais, įgyvendindamas Lietuvos Respublikos Vyriausybės 2020 m. kovo 14 d. nutarimo Nr. 207 „Dėl karantino Lietuvos Respublikos teritorijoje paskelbimo“ 3.4 papunktį, atsižvelgdamas į Lietuvos Respublikos Vyriausybės 2020 m. vasario 26 d. nutarimą Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Ministro Pirmininko 2020 m. vasario 27 d. potvarkį Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, siekdamas užkirsti kelią tolesniam COVID-19 ligos (koronaviruso infekcijos) plitimui:
N u s t a t a u asmenų, kuriems diagnozuota lengva COVID-19 ligos (koronaviruso infekcijos) forma, izoliuotų namuose, kitoje gyvenamojoje vietoje ar savivaldybės administracijos numatytose patalpose (įskaitant asmenis, izoliuotus sveikatos priežiūros įstaigose, teikiančiose stacionarines medicininės reabilitacijos paslaugas) (toliau – pacientas), ambulatorinio gydymo tvarką:
1. Pacientas gydomas ambulatoriškai dėl COVID-19 ligos (koronaviruso infekcijos):
1.1.  po gydymo pagal Suaugusiųjų COVID-19 ligos (koronaviruso infekcijos) diagnostikos ir gydymo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 16 d. įsakymu Nr. V-383 „Dėl Suaugusiųjų COVID-19 ligos (koronaviruso infekcijos) diagnostikos ir gydymo tvarkos aprašo patvirtinimo“ (toliau –  Suaugusiųjų COVID-19 diagnostikos ir gydymo aprašas), stacionarinės asmens sveikatos priežiūros paslaugas teikiančioje įstaigoje (toliau – SASPĮ), kai  paciento būklė atitinka lengvos formos COVID-19 ligos (koronaviruso infekcijos) eigą. SASPĮ apie pacientą, siunčiamą ambulatoriniam gydymui į pirminę ambulatorines asmens sveikatos priežiūros šeimos gydytojų komandos paslaugas teikiančią įstaigą (toliau – PAASPĮ), jo išleidimo iš SASPĮ dieną (jei tai nedarbo diena – artimiausią darbo dieną): 
1.1.1. informuoja šeimos medicinos paslaugas teikiantį gydytoją (toliau – šeimos gydytoją) ir (ar) PAASPĮ, prie kurios asmuo prisirašęs, registratūrą telefonu, nurodydama paciento vardą, pavardę, gimimo metus ir kontaktinius duomenis (telefono numerį, kurį pacientas nurodė, pasirašydamas asmens sutikimo būti izoliuotu formą); 
1.1.2. pacientą gydęs SASPĮ sveikatos priežiūros specialistas į Elektroninę sveikatos paslaugų ir bendradarbiavimo infrastruktūros informacinę sistemą (toliau – ESPBI IS) pateikia elektroniniu parašu pasirašytą formą E003 „Stacionaro epikrizė“, kurioje pažymi, kad:
1.1.2.1. pacientui suteikta informacija apie privalomą izoliaciją ir pacientas pasirašė sutikimą būti izoliuotu bei jam buvo įteikta atmintinė pagal Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisykles, patvirtintas Lietuvos Respublikos sveikatos apsaugos ministro 2020 m. kovo 12 d. įsakymu Nr. V-352 „Dėl asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose, taisyklių patvirtinimo“ (toliau – Izoliavimo taisyklės);
1.1.2.2. pateikia rekomendacijas paciento šeimos gydytojui dėl paciento gydymo bei kitą svarbią informaciją, susijusią su paciento sveikata bei elgesiu izoliavimo metu; 
1.2. kai pacientui atliekamas tyrimas dėl COVID-19 ligos (koronaviruso infekcijos) mobiliame punkte pagal Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašą, patvirtintą Lietuvos Respublikos sveikatos  apsaugos ministro  2020 m. kovo 16 d. įsakymu Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašo patvirtinimo“ (toliau – Mobilių punktų aprašas), karščiavimo klinikoje pagal Ambulatorinių asmens sveikatos priežiūros paslaugų viršutinių kvėpavimo takų infekcijos simptomų turintiems pacientams teikimo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 23 d. įsakymu Nr. V-506 „Dėl Ambulatorinių asmens sveikatos priežiūros paslaugų viršutinių kvėpavimo takų infekcijos simptomų turintiems pacientams teikimo tvarkos aprašo patvirtinimo“ (toliau – Kvėpavimo takų infekcijos simptomų aprašas), ar SASPĮ priėmimo skyriuje pagal Suaugusiųjų COVID-19 diagnostikos ir gydymo aprašą. Karščiavimo klinikos ir  SASPĮ priėmimo skyriaus sveikatos priežiūros specialistas informuoja šeimos gydytoją ir (ar) PAASPĮ, prie kurios asmuo prisirašęs, registratūrą telefonu, nurodydamas paciento vardą, pavardę, gimimo metus ir kontaktinius duomenis (telefono numerį, kurį pacientas nurodė, pasirašydamas asmens sutikimo būti izoliuotu formą). Karščiavimo klinikos ir SASPĮ priėmimo skyriaus sveikatos priežiūros specialistas į ESPBI IS pateikia elektroniniu parašu pasirašytą formą E025 „Ambulatorinio apsilankymo aprašymas“ (toliau – forma E025) , kurioje pažymi, kad:
1.2.1. pacientui suteikta informacija apie privalomą izoliaciją ir pacientas sutiko būti izoliuotas bei pacientui įteikta Izoliavimo taisyklių atmintinė;
1.2.2. jei reikia, pateikia rekomendacijas paciento šeimos gydytojui dėl paciento gydymo bei kitą svarbią informaciją, susijusią su paciento sveikata bei elgesiu izoliavimo metu. 
2. PAASPĮ pacientą gydo ir stebi jo sveikatos būklę vadovaudamasi šiais principais:
2.1. Jei pacientas pats arba sveikatos priežiūros įstaigos, kuriose buvo tirtas asmuo, neinformuoja šeimos gydytojo apie pacientui laboratoriniu tyrimu nustatytą COVID-19 ligą (koronaviruso infekciją), šeimos gydytojas ar slaugytojas paciento laboratorinio tyrimo atsakymą gauna iš atlikusios tyrimą laboratorijos, kuri pateikia asmens tyrimo atsakymą į ESPBI IS „Laboratorinio tyrimo rezultatų (duomenų) protokolas“ (forma E200-a (toliau – forma E200-a)).
2.2. Šeimos gydytojas ar slaugytojas, gavę šio sprendimo 2.1 papunktyje nurodytą informaciją, patikrina ESPBI IS laboratorijos pateiktą formą E200-a. Jei formoje E200-a nurodyta, kad tyrimas teigiamas (tepinėlyje randamas SARS-CoV-2 virusas (tiriant PGR metodu) (toliau – teigiamas tepinėlis), šeimos gydytojas į ESPBI IS formoje E025 įrašo diagnozę, nurodydamas Tarptautinės statistinės ligų ir sveikatos sutrikimų klasifikacijos dešimtojo pataisyto ir papildyto leidimo „Sisteminis ligų sąrašas“ (Australijos modifikacija, TLK-10-AM) (toliau – TLK-10-AM) kodą U07.1 „Koronaviruso COVID-19 sukelta ūminė kvėpavimo takų (respiracinė) liga“.
2.3.  PAASPĮ  vadovo nustatyta tvarka sudaromas ambulatoriškai gydomų lengva COVID-19 ligos (koronaviruso infekcijos) forma sergančių pacientų sąrašas.
2.4. PAASP įstaigos paskirtas asmuo (šeimos gydytojas arba slaugytojas) nuotoliniu būdu susisiekia su pacientu, pakartotinai suteikia jam informaciją apie izoliavimosi namuose, kitoje gyvenamojoje vietoje ar savivaldybės administracijos numatytose patalpose tvarką, nurodo, kad už Izoliavimosi taisyklių nesilaikymą yra numatyta teisinė atsakomybė, aptaria su pacientu COVID-19 ligos (koronaviruso infekcijos) gydymo eigą ir informuoja apie stebėsenos periodiškumą.
2.5. Jeigu pacientas grižo iš SASPĮ ar karščiavimo klinikos, šeimos gydytojas nuotoliniu būdu įvertina paciento sveikatos būklę ir tęsia jam pradėtą gydymą pagal SASPĮ ar karščiavimo klinikos gydytojo pateiktas rekomendacijas bei kartu su slaugytoja ir pacientu sudaro paciento gydymo ir stebėsenos planą. 
2.6. Jeigu pacientas buvo tirtas mobiliame punkte ar SASPĮ  priėmimo skyriuje, šeimos gydytojas įvertina paciento sveikatos būklę ir kartu su slaugytoja ir pacientu sudaro paciento gydymo ir stebėsenos planą. 
2.7. Šeimos gydytojas ar slaugytoja informuoja pacientą, kad atsiradus naujų simptomų šis nedelsdamas kreiptųsi nuotoliniu būdu į savo šeimos gydytoją ar Karštąją liniją telefonu 1808. Jei pacientas ambulatoriniam gydymui izoliuotas sveikatos priežiūros įstaigos, teikiančios stacionarines medicininės reabilitacijos paslaugas (toliau – SPĮ),  patalpose, pacientas turi informuoti SPĮ paskirtą budintį slaugytoją, kad jam atsirado naujų simptomų.
2.8. Stebėdami pacientą nuotoliniu būdu, šeimos gydytojas ar slaugytoja esant galimybei įvertina informaciją apie:
2.8.1 kūno temperatūrą (matuotą 2 kartus per dieną);
2.8.2. kvėpavimo dažnį, pasunkėjusį kvėpavimą ar dusulį;
2.8.3. širdies susitraukimų dažnį (matuotą 2 kartus per dieną);
2.8.4. arterinį kraujo spaudimą (matuotą 2 kartus per dieną);
2.8.5. prireikus – kitą svarbią informaciją, susijusią su paciento ligos gydymu, izoliavimu ir kt.
2.9. Šeimos gydytojas, įvertinęs šio sprendimo 2.8 papunktyje nurodytą informaciją ir nustatęs, kad pacientui nereikalinga hospitalizacija pagal Suaugusiųjų COVID-19 diagnostikos ir gydymo aprašą, jį toliau gydo ambulatoriškai PAASPĮ, prireikus nuotoliniu būdu koreguoja gydymą. Jei pacientas ambulatoriniam gydymui izoliuotas SPĮ patalpose, esant poreikiui, šeimos gydytojas ar slaugytoja informuoja nuotoliniu būdu SPĮ paskirtą budintį slaugytoją apie pacientui pakeistą gydymą.
2.10. Nuotoliniu būdu nustačius, kad paciento būklė pablogėjo ir jam būtina hospitalizacija pagal Suaugusių COVID-19 diagnostikos ir gydymo aprašą, šeimos gydytojas ar slaugytojas skambina į Bendrąjį pagalbos centrą telefono numeriu 112. Jei pacientas ambulatoriniam gydymui izoliuotas SPĮ patalpose, šeimos gydytojas ar slaugytoja informuoja SPĮ paskirtą budintį slaugytoją apie pacientui iškviestą greitąją medicinos pagalbą. 
2.11. Šeimos gydytojas ar slaugytojas informuoja pacientą, kad jis bus laikomas pasveikusiu, kai du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose nerandama SARS-CoV-2 viruso (toliau – neigiamas tepinėlis) arba po 37 kalendorinių dienų nuo COVID-19 ligos (koronaviruso infekcijos) diagnozavimo dienos, jei tepinėliai dėl SARS-CoV-2 viruso nebuvo ištirti dėl nuo PAASPĮ nepriklausančių priežasčių. 
2.12. Nuo COVID-19 ligos (koronaviruso infekcijos) diagnozavimo dienos praėjus ne mažiau kaip 14 dienų, bet ne anksčiau kaip po 3 dienų pasibaigus karščiavimui (pacientui nenaudojant antipiretikų), PAASPĮ organizuoja pirmąjį pakartotinį tepinėlio paėmimą. Jeigu iš paciento nosiaryklės paimtame pakartotiname tepinėlyje randamas SARS-CoV-2 virusas, jis kartojamas ne anksčiau kaip po 14 kalendorinių dienų. 
3. Šeimos gydytojo ar slaugytojo, paciento veiksmai, Karštosios linijos ir mobilaus punkto specialistų veiksmai organizuojant pakartotinį tepinėlio paėmimą:
3.1. Paciento sveikatos būklei atitinkant šio sprendimo 2.12 papunktyje nurodytus kriterijus, šeimos gydytojas elektroniniu būdu užpildo siuntimą (formą E027) ir pasirašo jį elektroniniu parašu pagal siuntimų išdavimo ir atsakymų pateikimo elektroniniu būdu tvarką, nustatytą Elektroninės sveikatos paslaugų ir bendradarbiavimo infrastruktūros informacinės sistemos naudojimo tvarkos apraše, patvirtintame Lietuvos Respublikos sveikatos apsaugos ministro 2015 m. gegužės 26 d. įsakymu Nr. V-657 „Dėl Elektroninės sveikatos paslaugų ir bendradarbiavimo infrastruktūros informacinės sistemos naudojimo tvarkos aprašo patvirtinimo“, (toliau – forma E027). COVID-19 ligos (koronaviruso infekcijos) pakartotiniam tyrimui. Šeimos gydytojas formoje E027:
3.1.1. elektroninio dokumento lauke „Skyrimo diagnozė“ nurodo TLK-10-AM kodą U07.1 „Koronaviruso COVID-19 sukelta ūminė kvėpavimo takų (respiracinė) liga“;
3.1.2. elektroninio dokumento lauke „Specialisto prof. kvalifikacija arba skyriaus specializacija“ nurodo „Mobilus punktas“;
3.1.3. elektroninio dokumento lauke „Papildomas aprašymas specialistui, kuriam siunčiama konsultuotis“  nurodo  „Pakartotiniam paciento ištyrimui“;
3.1.4. jei reikia, užpildo kitus elektroninio dokumento laukus arba perkelia juos iš formos E025.
3.2. Šeimos gydytojas ar slaugytojas informuoja pacientą, kad šis turi:
3.2.1. paskambinti į Karštąją liniją telefonu 1808. Jei pacientas ambulatoriniam gydymui izoliuotas SPĮ patalpose, jis turi informuoti SPĮ paskirtą budintį slaugytoją apie jam šeimos gydytojo paskirtą pakartotinį COVID-19 ligos (koronaviruso infekcijos) ištyrimą;
3.2.2. nurodyti Karštosios linijos konsultantui, kad skambina dėl registracijos pakartotiniam COVID-19 ligos (koronaviruso infekcijos) tyrimui turėdamas šeimos gydytojo siuntimą (formą E027);
3.2.3. Karštosios linijos konsultantui nurodyti vardą, pavardę, savivaldybę, iš kurios skambina, asmens kodą, mobiliojo telefono numerį, ar jis gali asmenine transporto priemone atvykti pats ar reikia, kad jis būti atvežtas kito asmens į mobilų punktą ar kad jis ambulatoriniam gydymui izoliuotas SPĮ patalpose.
3.3. Karštosios linijos 1808 konsultantas registruoja pacientą pakartotiniam COVID-19 ligos (koronaviruso infekcijos) tyrimui į mobilų punktą ne anksčiau kaip kitai dienai, sistemoje pažymėdamas, kad tai pakartotinis tyrimas dėl COVID-19 ligos (koronaviruso infekcijos). Karštosios linijos konsultantui užregistravus pacientą į mobilų punktą, sistema į jo nurodytą mobiliojo telefono numerį automatiškai nusiunčia pacientui žinutę, kurioje nurodoma tepinėlio ėmimo vieta ir tikslus atvykimo į mobilų punktą laikas.   
3.4. Mobilaus punkto veikla organizuojama pagal Mobilių punktų aprašą.
3.5. Šeimos gydytojas ar slaugytoja turi stebėti informaciją ESPBI IS dėl paciento pakartotinio tyrimo eigos.
3.6.  Jei laboratorijos pateiktoje formoje E200-a nurodoma, kad:
3.6.1.  pakartotinio tepinėlio atsakymas teigiamas, šeimos gydytojas tęsia paciento stebėseną ir gydymą bei kitą kartą pacientą atlikti pakartotinio tepinėlio siunčia pagal indikacijas, nurodytas šio sprendimo 2.12 papunktyje, organizuodamas paciento pakartotinį ištyrimą pagal 3.1–3.3 papunkčiuose nurodytus veiksmus;
3.6.2. pirmo pakartotinio tepinėlio atsakymas neigiamas, šeimos gydytojas organizuoja  antrą pakartotinį paciento ištyrimą pagal šio sprendimo 3.1–3.3 papunkčiuose nurodytus veiksmus; 
3.6.3. pirmo ir antro iš eilės pakartotinio tepinėlio atsakymas neigiamas, šeimos gydytojas informuoja pacientą, Nacionalinį visuomenės sveikatos centrą prie Sveikatos apsaugos ministerijos, jei pacientas ambulatoriniam gydymui izoliuotas SPĮ patalpose, SPĮ paskirtą budintį slaugytoją, kad pacientas pasveiko.  
4. Informaciją apie pacientui suteiktas paslaugas surašoma ESPBI IS asmens medicinos dokumentų formoje E025 ir (ar) asmens sveikatos priežiūros įstaigos informacinėje sistemoje bei pasirašoma elektroniniu parašu.



Sveikatos apsaugos ministras - valstybės lygio
ekstremaliosios situacijos valstybės operacijų vadovas 	 Aurelijus Veryga
