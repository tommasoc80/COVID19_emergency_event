


LIETUVOS RESPUBLIKOS ŽEMĖS ŪKIO MINISTRAS

ĮSAKYMAS
DĖL ŽEMĖS ŪKIO MINISTRO 2020 M. SPALIO 27 D. ĮSAKYMO NR. 3D-735 „DĖL LAIKINOSIOS VALSTYBĖS PAGALBOS PAUKŠČIŲ LAIKYTOJAMS, SUSIDURIANTIEMS SU EKONOMINIAIS SUNKUMAIS DĖL COVID-19 VIRUSO PROTRŪKIO, ADMINISTRAVIMO TAISYKLIŲ PATVIRTINIMO“ PAKEITIMO

2021 m. balandžio 14 d. Nr. 3D-235
Vilnius


P a k e i č i u Laikinosios valstybės pagalbos paukščių laikytojams, susiduriantiems su ekonominiais sunkumais dėl COVID-19 viruso protrūkio, administravimo taisykles, patvirtintas Lietuvos Respublikos žemės ūkio ministro 2020 m. spalio 27 d. įsakymu Nr. 3D-735 „Dėl Laikinosios valstybės pagalbos paukščių laikytojams, susiduriantiems su ekonominiais sunkumais dėl COVID-19 viruso protrūkio, administravimo taisyklių patvirtinimo“, ir jas išdėstau nauja redakcija (pridedama).



Žemės ūkio ministras	Kęstutis Navickas


PATVIRTINTA
Lietuvos Respublikos
žemės ūkio ministro
2020 m. spalio 27 d.
įsakymu Nr. 3D-735
(Lietuvos Respublikos
žemės ūkio ministro
2021 m. balandžio 14 d.
įsakymo Nr. 3D-235 
redakcija)


LAIKINOSIOS VALSTYBĖS PAGALBOS PAUKŠČIŲ LAIKYTOJAMS, SUSIDURIANTIEMS SU EKONOMINIAIS SUNKUMAIS DĖL COVID-19 VIRUSO PROTRŪKIO, ADMINISTRAVIMO TAISYKLĖS


I SKYRIUS
BENDROSIOS NUOSTATOS

1. Laikinosios valstybės pagalbos paukščių laikytojams, susiduriantiems su ekonominiais sunkumais dėl COVID-19 viruso protrūkio, administravimo taisyklės (toliau – taisyklės) parengtos vadovaujantis 2020 m. kovo 19 d. Europos Komisijos komunikato „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“, su visais pakeitimais (toliau – Komunikatas), specialiaisiais reikalavimais, nurodytais 3.1 skirsnyje, ir bendraisiais reikalavimais, nurodytais 4 skyriuje, 2021-04-07 Europos Komisijos sprendimu Nr. C (2021) 2497 dėl schemos SA.62484 (2021/N), kuria keičiamos schemos SA.57514, SA.57529, SA.57823 ir SA.58856 (2020/N) patvirtinimo, 2014 m. birželio 25 d. Komisijos reglamentu (ES) Nr. 702/2014, kuriuo skelbiama, kad tam tikrų kategorijų pagalba žemės bei miškų ūkio sektoriuose ir kaimo vietovėse yra suderinama su vidaus rinka pagal Sutarties dėl Europos Sąjungos veikimo 107 ir 108 straipsnius, su visais pakeitimais (toliau – Reglamentas Nr. 702/2014), 2014 m. birželio 17 d. Europos Komisijos reglamentu (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius, su visais pakeitimais (toliau – Reglamentas Nr. 651/2014), ir atsižvelgiant į Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrąsias administravimo taisykles, patvirtintas Lietuvos Respublikos žemės ūkio ministro 2010 m. lapkričio 8 d. įsakymu Nr. 3D-979 „Dėl Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrųjų administravimo taisyklių patvirtinimo“ (toliau – Bendrosios administravimo taisyklės).
2. Šios taisyklės reglamentuoja laikinosios valstybės pagalbos paukščių (viščiukų broilerių (toliau – broileriai), kalakutų, auginamų mėsai (toliau – kalakutai) laikytojams (toliau – paukščių laikytojai), susiduriantiems su ekonominiais sunkumais dėl COVID-19 viruso protrūkio (toliau – pagalba), teikimą, siekiant išsaugoti paukščių gamybos potencialą, esant rinkos veikimo sutrikdymams. 
3. Taisyklių tikslas – nustatyti pagalbos už 2020 m. spalio–2021 m. birželio mėn. laikotarpį skyrimo paukščių laikytojams tvarką ir reikalavimus.
4. Pagalba teikiama iš Lietuvos Respublikos valstybės biudžeto lėšų. 

II SKYRIUS
PAGALBOS DYDIS IR REIKALAVIMAI PAGALBAI GAUTI

5. 2020 m. pagalba Lietuvos paukščių laikytojams mokama tik tuomet, jeigu 2020 m. spalio mėn. bendros vidutinės Lietuvos paukščių laikytojų pajamos už parduotus skersti paukščius (broilerius, kalakutus) (pagal VĮ Žemės ūkio informacijos ir kaimo verslo centro (toliau – Centras) duomenis apie supirktus broilerių ir kalakutų kiekius ir kainas) buvo bent 5 proc. mažesnės, lyginant su 2017–2019 m. spalio mėn. vidutinėmis pajamomis. 2021 m. pagalba mokama tik tuomet, jeigu 2021 m. sausio–vasario mėn. bendros vidutinės Lietuvos paukščių laikytojų pajamos už parduotus skersti paukščius (broilerius, kalakutus) (pagal Centro duomenis apie supirktus broilerių ir kalakutų kiekius ir kainas) buvo bent 5 proc. mažesnės, lyginant su 2017–2019 m. sausio–vasario mėn. laikotarpio vidutinėmis pajamomis. 2021 m. pajamų pokytis apskaičiuojamas sveikųjų skaičių tikslumu.
6. Pagalba paukščių laikytojams mokama už Ūkinių gyvūnų registre, kurio nuostatai patvirtinti Lietuvos Respublikos žemės ūkio ministro 2007 m. spalio 10 d. įsakymu Nr. 3D-451 „Dėl Ūkinių gyvūnų registro nuostatų patvirtinimo“ (toliau – ŪGR), registruotus paukščius (broilerius, kalakutus) – už tą skaičių, kurį paukščių laikytojas registravo ŪGR 2020 m. nuo spalio 1 d. (kai pagalba teikiama pagal 2020 m. pateiktas paraiškas), o 2021 m. nuo kovo 1 d. (kai pagalba teikiama pagal 2021 m. pateiktas paraiškas) iki paraiškos gauti pagalbą pagal taisykles pateikimo dienos imtinai (imami to laikotarpio paskutinio registravimo ŪGR duomenys). Pagalbos dydis – 0,5 Eur už broilerį; 4 Eur už kalakutą.
7. Pagalba teikiama paukščių laikytojams, kurie atitinka visus šiuos reikalavimus:
7.1. Lietuvos Respublikos žemės ūkio ir kaimo verslo registre užregistruoti kaip valdos valdytojai arba partneriai;
7.2. kurių vardu ŪGR 2020 m. nuo spalio 1 d. (kai paraiška teikiama 2020 m.), o 2021 m. nuo kovo 1 d. (kai paraiška teikiama 2021 m.) iki paraiškos pateikimo dienos (imtinai) registruota ne mažiau kaip 100 broilerių arba 20 kalakutų (imami to laikotarpio paskutinio registravimo ŪGR duomenys);
7.3. nėra patvirtinti paramos gavėjai pagal Kaimo plėtros 2004–2006 metų plano priemonę „Ankstyvo pasitraukimo iš prekinės žemės ūkio gamybos rėmimas“ ir Lietuvos kaimo plėtros 2007–2013 metų programos priemonę „Ankstyvas pasitraukimas iš prekinės žemės ūkio gamybos“;
7.4. pateikė paraišką laikinai valstybės pagalbai gauti (taisyklių 1 priedas) (toliau – paraiška) pagal šių taisyklių nuostatas ir 2021 m. nėra gavęs ir įsipareigoja nesikreipti pagalbos pagal laikinosios valstybės pagalbos taisykles, parengtas pagal Komunikato 3.12 skirsnį;
7.5. paukščių laikytojai (įskaitant ir su paukščių laikytoju Reglamento Nr. 702/2014 I priedo 3 straipsnyje nurodytais ryšiais susijusius ūkio subjektus) 2019 m. gruodžio 31 d. nebuvo laikomi sunkumų patiriančiomis įmonėmis (kaip apibrėžta Reglamento Nr. 702/2014 2 straipsnio 14 punkte); arba jeigu 2019 m. gruodžio 31 d. buvo laikomi sunkumų patiriančiomis įmonėmis ir vėliau po šios datos, tačiau iki paraiškos pateikimo jos nebelaikomos sunkumų patiriančiomis. 
Šis reikalavimas netaikomas labai mažoms arba mažoms įmonėms (kaip apibrėžta Reglamento Nr. 702/2014 I priedo 2 straipsnyje), kurios 2019 m. gruodžio 31 d. jau buvo sunkumų patiriančios įmonės, su sąlyga, kad joms pagal nacionalinę teisę netaikoma kolektyvinė nemokumo procedūra ir kad jos negavo sanavimo pagalbos, o jei ją gavo, grąžino paskolą ar baigėsi jų garantijos galiojimas, suteikiant pagalbą pagal taisykles, arba negavo restruktūrizavimo pagalbos, o jei ją gavo, suteikiant pagalbą pagal taisykles, restruktūrizavimo planas joms nebetaikomas.
8. Bendra laikinos valstybės pagalbos, suteiktos vadovaujantis Komunikato 3.1 skirsnio nuostatomis, suma (neatskaičius mokesčių) vienam paukščių laikytojui (įskaitant ir su šiuo paukščių laikytoju Reglamento Nr. 702/2014 1 priedo 3 straipsnyje nurodytais ryšiais susijusius ūkio subjektus) negali viršyti 225 000 Eur. Jeigu ūkio subjektas veiklą vykdo keliuose sektoriuose, bendra laikinos valstybės pagalbos suma negali viršyti 1 800 000 Eur vienai įmonei. Jeigu išmokėjus apskaičiuotą pagalbą būtų viršyti minėti maksimalūs leistini pagalbos dydžiai, prieš priimant sprendimą pagal šių taisyklių 11.3.4 papunktį, apskaičiuota pagalbos suma sumažinama tiek, kad nebūtų pažeistos Komunikato nuostatos (vertinant, ar neviršijamos šiame punkte nurodytos ribos, įskaičiuojamos ir kitos anksčiau pagal Komunikato 3.1 skyriaus nuostatas skirtos laikinos valstybės pagalbos sumos pagal šią ir kitas priemones).
9. Pagal taisykles suteikta pagalba sumuojama su valstybės pagalba, nereikšminga (de minimis) pagalba ir parama, suteikta pagal 2014–2020 m. Kaimo plėtros programos priemonę „Išimtinė laikina parama ūkininkams ir MVĮ, kuriuos ypač paveikė COVID-19 krizė“, toms pačioms tinkamoms finansuoti išlaidoms, jei dėl tokio sumavimo neviršijamas didžiausias pagalbos intensyvumas ir didžiausia pagalbos suma.

III SKYRIUS
ADMINISTRAVIMO PROCEDŪROS

10. Paraiškos teikiamos rajono, kuriame registruota pareiškėjo valda, savivaldybės administracijai (toliau – Savivaldybė) 2020 m. lapkričio 3–13 d. ir 2021 m. balandžio 19–30 d. Paraiškos, pateiktos po paraiškų priėmimo termino, nepriimamos.
11. Centras:
11.1. iki 2020 m. spalio 30 d. ŪGR sukuria elektroninę paraiškos laikinajai valstybės pagalbai gauti formą (pagal taisyklių 1 priedą) ir iki 2021 m. balandžio 16 d. ją atnaujina;
11.2. 2020 m. iki lapkričio 10 d. pateikia Žemės ūkio ministerijai ir Savivaldybėms, o 2021 m. iki balandžio 16 d. paskelbia tinklalapyje https://www.vic.lt/zumpris/statistine-informacija/paukstienos-sektoriaus-vidaus-rinka/ taisyklių 5 punkte nurodytą informaciją. Jei joje nurodyta, kad 5 punkte nustatyta sąlyga netenkinama, Centras nebevykdo šių taisyklių 11.3–11.6 papunkčiuose nurodytų veiksmų;
11.3. per 5 darbo dienas (kai paraiškos pateiktos 2020 m.) arba per 10 darbo dienų (kai paraiškos pateiktos 2021 m.), pasibaigus paraiškų teikimo terminui, nurodytam taisyklių 10 punkte, pagal Savivaldybės ŪGR pateiktą informaciją:
11.3.1. patikrina pareiškėjų susietumą pagal šių taisyklių 8 punktą. Jeigu susijusiems ūkio subjektams reikia taikyti mažinimą iki 225 000 Eur ribos, pareiškėjams proporcingai sumažinamos pagalbos sumos pagal ŪGR registruotų taisyklių 6 punkte nurodytu laikotarpiu paukščių (broilerių, kalakutų) skaičių (imami to laikotarpio paskutinio registravimo ŪGR duomenys); 
11.3.2. įvertina pareiškėjų tinkamumą pagalbai gauti pagal šių taisyklių 7.1–7.4 papunkčių reikalavimus ir, vadovaudamasis Suteiktos valstybės pagalbos ir nereikšmingos (de minimis) pagalbos registro (toliau – Registras) nuostatais, patvirtintais Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“ (toliau – Registro nuostatai), ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio 13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“, nustato, ar suteikus pagalbą pagal taisykles, nebus pažeisti taisyklių 8 ir 9 punktuose nustatyti reikalavimai;
11.3.3. palygina bendrą pareiškėjams apskaičiuotą pagalbos sumą (lėšų poreikį) su pagalbai skirtomis (patvirtintomis) lėšomis. Jeigu bendra pareiškėjams apskaičiuota pagalbos suma yra didesnė nei skirta lėšų, pagalbos suma visiems pareiškėjams mažinama proporcingai trūkstamų lėšų kiekiui;
11.3.4. priima sprendimą dėl pagalbos pagal šias taisykles skyrimo. Priėmus sprendimą dėl pagalbos skyrimo, pareiškėjas tampa pagalbos gavėju; 
11.3.5. perduoda pagalbos gavėjų su jiems skirta pagalbos suma duomenis Nacionalinei mokėjimo agentūrai prie Žemės ūkio ministerijos (toliau – Agentūra) raštu ir el. paštu nacparama@nma.lt MS Excel formatu pagal šių taisyklių 2 priedą; 
11.3.6. elektroniniu būdu pateikia Savivaldybėms pagalbos gavėjams apskaičiuotas pagalbos sumas;
11.4. Registro nuostatuose nustatyta tvarka pateikia duomenis apie suteiktą pagalbą į Registrą. Registrui pateikti duomenys apie suteiktą pagalbą tikslinami Registro nuostatuose nustatyta tvarka ir terminais;
11.5. vadovaudamasis Komunikato nuostatomis, ne vėliau kaip per 30 darbo dienų nuo sprendimo suteikti valstybės pagalbą priėmimo dienos pateikia Žemės ūkio ministerijai Reglamento (ES) Nr. 702/2014 III priede ir Reglamento (ES) Nr. 651/2014 III priede nurodytą informaciją apie skirtą pagalbą tuo atveju, jei skirta pagalbos suma pagalbos gavėjui viršija Komunikate nurodytą 10 000 Eur sumą;
11.6. turi teisę prašyti pareiškėjų pateikti papildomą informaciją raštu, jeigu skirtingų pareiškėjų paraiškose nurodyti duomenys dėl susietumo nesutampa. Pareiškėjai tokią informaciją turi patikslinti per 5 darbo dienas.
12. Savivaldybė: 
12.1. 2020 m. lapkričio 3–13 d. (kai paraiškos pateiktos 2020 m.) ir 2021 m. balandžio 19–30 d. (kai paraiškos pateiktos 2021 m.) (įskaitytinai) patikrina pareiškėjo pateiktus dokumentus ir duomenis (įskaitant pareiškėjo pateiktus buhalterinės apskaitos dokumentus ir juridinių asmenų registro duomenis) ir įvertina paukščių laikytojo tinkamumą gauti pagalbą pagal taisyklių 7.1, 7.2 ir 7.5 papunkčiuose nurodytus reikalavimus:
12.1.1. jei šiuos reikalavimus atitinka – Savivaldybės darbuotojas suveda duomenis į ŪGR elektroninę paraiškos formą, pažymi paraiškos pateikimo faktą ir atspausdina 2 paraiškos egzempliorius. Pareiškėjas ir savivaldybės darbuotojas parašais patvirtina atspausdintos paraiškos duomenų teisingumą. Pasirašyta paraiška laikoma pateikta – vienas paraiškos egzempliorius atiduodamas pareiškėjui, kitas saugomas Savivaldybėje. Pažymėjus paraiškos pateikimo faktą, paraiškos duomenys automatiškai pateikiami Centrui;
12.1.2. jei neatitinka taisyklių 7.2 papunkčio reikalavimų – Savivaldybės darbuotojas nurodo pareiškėjui atnaujinti duomenis ŪGR paraiškos pateikimo dieną;
12.1.3. jei neatitinka nors vieno reikalavimo – Savivaldybės darbuotojas neįveda duomenų į ŪGR elektroninę paraiškos formą;
12.1.4. jei paukščių laikytojas yra susijęs su kitais ūkio subjektais Reglamento Nr. 702/2014 I priedo 3 straipsnyje nurodytais ryšiais – Savivaldybės darbuotojas įveda paukščių laikytojo nurodytus susijusius ūkio subjektus į ŪGR elektroninę paraiškos formą.
13. Agentūra:
13.1. iki 2020 m. spalio 30 d. pateikia Centrui informaciją apie patvirtintus paramos gavėjus pagal Kaimo plėtros 2004–2006 metų plano priemonę „Ankstyvo pasitraukimo iš prekinės žemės ūkio gamybos rėmimas“ ir Lietuvos kaimo plėtros 2007–2013 metų programos priemonę „Ankstyvas pasitraukimas iš prekinės žemės ūkio gamybos“;
13.2. elektroniniu būdu iš Centro gavusi duomenis apie pagalbos gavėjams apskaičiuotas pagalbos sumas užsako pagalbos lėšas ir išmoka jas pagalbos gavėjams Bendrosiose administravimo taisyklėse nustatyta tvarka, bet ne vėliau kaip 2020 m. gruodžio 31 d. (pagal 2020 m. pateiktas paraiškas) ir 2021 m. birželio 30 d. (pagal 2021 m. pateiktas paraiškas). Agentūra turi teisę pagalbos lėšas pervesti į paskutinę Agentūrai žinomą pagalbos gavėjo banko sąskaitą, kuri buvo naudota išmokant lėšas; 
13.3. iki 2021 m. sausio 31 d. (kai pagalba išmokėta pagal 2020 m. pateiktas paraiškas) ir 2021 m. liepos 30 d. (kai pagalba išmokėta pagal 2021 m. pateiktas paraiškas) Žemės ūkio ministerijai raštu pateikia informaciją apie pagal šias taisykles išmokėtą bendrą pagalbos sumą ir pagalbos gavėjų skaičių.
14. Žemės ūkio ministerija, gavusi šių taisyklių 11.5 papunktyje nurodytą informaciją, ne vėliau kaip per 12 mėnesių nuo pagalbos suteikimo dienos pateikia informaciją apie skirtą pagalbą į Europos Komisijos valstybės pagalbos skaidrumo svetainę adresu https://webgate.ec.europa.eu/competition/transparency/.

IV SKYRIUS
PAPILDOMOS NUOSTATOS

15. Paukščių laikytojas, negavęs pagalbos, gali raštu kreiptis į Centrą dėl informacijos suteikimo apie pagalbos neskyrimo aplinkybes.
16. Mirus paukščių laikytojui, kuriam pagal taisykles buvo skirta, tačiau neišmokėta pagalba, įpėdinis, gavęs paveldėjimo teisės liudijimą ir įregistruotas valdos valdytoju ar partneriu, 2020 m. iki gruodžio 4 d. (kai pagalba buvo skirta 2020 m.), o 2021 m. iki birželio 21 d. (kai pagalba buvo skirta 2021 m.) pateikia Centrui laisvos formos prašymą dėl pagalbos priskyrimo ir paveldėjimo fakto patvirtinimo dokumento kopiją, o prašyme nurodo banko pavadinimą, kodą ir sąskaitos bei valdos numerį. 2020 m. po gruodžio 4 d., o 2021 m. po birželio 21 d. prašymai nepriimami, o pareiškėjui skirta pagalba anuliuojama. 
17. Privalomos grąžinti lėšos, kurios buvo neteisėtai išmokėtos ir (arba) panaudotos pažeidžiant teisės aktus, ir su minėtomis lėšomis susijusios palūkanos administruojamos Bendrosiose administravimo taisyklėse nustatyta tvarka. 

V SKYRIUS
BAIGIAMOSIOS NUOSTATOS

18. Savivaldybė, Centras ir Agentūra privalo ne trumpiau kaip 10 metų nuo paskutinės pagalbos suteikimo dienos saugoti visą su pagalbos teikimu susijusią informaciją ir dokumentus.
19. Agentūra, Centras, Savivaldybės ir jų darbuotojai privalo saugoti pareiškėjų / paramos gavėjų komercines paslaptis, kurias jie sužino vykdydami taisyklėse nurodytas funkcijas, ir pareiškėjų / paramos gavėjų sutikimu privalo jas naudoti tik tiems tikslams, dėl kurių jos buvo pateiktos. Agentūra, Centras, Savivaldybės ir jų darbuotojai, atskleidę komercines paslaptis, atsako įstatymų nustatyta tvarka.
20. Paukščių laikytojai, gavę pagalbą neteisėtai, arba asmenys, prisidėję prie neteisėto pagalbos gavimo (sąmoningai patvirtinę klaidingus duomenis), atsako teisės aktų nustatyta tvarka.
21. Asmenys, pažeidę šių taisyklių reikalavimus, atsako teisės aktų nustatyta tvarka.
22. Pasikeitus šiose taisyklėse nurodytiems teisės aktams, tiesiogiai taikomos naujų šių teisės aktų nuostatos.
_______________


Laikinosios valstybės pagalbos paukščių
laikytojams, susiduriantiems su
ekonominiais sunkumais dėl COVID-19 
viruso protrūkio, administravimo 
taisyklių
1 priedas

(Paraiškos laikinajai valstybės pagalbai gauti forma)


(fizinio asmens vardas, pavardė arba juridinio asmens teisinė forma ir pavadinimas)


(fizinio asmens kodas arba juridinio asmens kodas)
(žemės ūkio valdos atpažinties kodas)

(savivaldybės, seniūnijos, gyvenamosios vietovės, gatvės pavadinimas, namo Nr., buto Nr., pašto indeksas)

(telefono Nr., el. paštas)


(banko kodas)
(atsiskaitomosios sąskaitos Nr.)

____________________________________savivaldybės administracijai

PARAIŠKA LAIKINAJAI VALSTYBĖS PAGALBAI GAUTI
_____________
(data)

Prašau suteikti laikinąją valstybės pagalbą už: 
Turi būti pažymėta  „“
viščiukus broilerius (broilerius)
kalakutus

Aš, pasirašydamas šią paraišką ir pretenduojantis gauti valstybės pagalbą pagal Laikinosios valstybės pagalbos paukščių laikytojams, susiduriantiems su ekonominiais sunkumais dėl Covid-19 viruso protrūkio, administravimo taisykles (toliau – Taisyklės):
1. Patvirtinu, kad:
1.1. visa paraiškoje pateikta informacija yra teisinga; 
1.2. esu susipažinęs su Taisyklių reikalavimais;
1.3. mano ūkis (įmonė) 2019 m. gruodžio 31 d. nebuvo laikomas sunkumų patiriančia įmone1, kaip apibrėžta 2014 m. birželio 17 d. Komisijos reglamento (ES) Nr. 702/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius (toliau – Reglamentas Nr. 702/2014), 2 straipsnio 14 punkte2; arba jeigu 2019 m. gruodžio 31 d. buvo laikoma sunkumų patiriančia įmone ir vėliau po šios datos, tačiau iki paraiškos pateikimo ji nebelaikoma sunkumų patiriančia; arba jei ūkis (įmonė) priskiriamas mažoms arba labai mažoms įmonėms (kaip apibrėžta Reglamento Nr. 702/2014 I priedo 2 straipsnyje)3 ir 2019 m. gruodžio 31 d. jau buvo sunkumų patirianti įmonė, patvirtinu, kad joms pagal nacionalinę teisę netaikoma kolektyvinė nemokumo procedūra ir kad jos negavo sanavimo pagalbos, o jei ją gavo, grąžino paskolą ar baigėsi jų garantijos galiojimas suteikiant pagalbą pagal Taisykles, arba negavo restruktūrizavimo pagalbos, o jei ją gavo, suteikiant pagalbą pagal Taisykles restruktūrizavimo planas joms nebetaikomas;
1.4. mano ūkis (įmonė) nėra / yra susijęs su kitais ūkio subjektais, kaip nurodyta Reglamento Nr. 702/2014 I priedo 3 straipsnyje. Jei ūkis (įmonė) yra susijęs su kitais ūkio subjektais, pateikiama informacija apie susijusius ūkio subjektus4;
1.5. nesu gavęs pagalbos pagal laikinosios valstybės pagalbos taisykles, parengtas pagal Komunikato 3.12 skirsnį;
1.6. nesu gavęs paramos 2021 m. pagal 2014–2020 m. Kaimo plėtros programos priemonę „Išimtinė laikina parama ūkininkams ir MVĮ, kuriuos ypač paveikė COVID-19 krizė“ toms pačioms tinkamoms finansuoti išlaidoms. Jei ūkis (įmonė) yra gavęs paramą pagal minėtą priemonę, pateikiama informacija apie gautą paramą.
2. Esu informuotas (-a), kad:
2.1. Savivaldybė, Centras, Agentūra tikrins pateiktus duomenis kituose valstybės registruose ir duomenų bazėse ir kad esu atsakingas (-a) už reikiamų dokumentų ir (arba) pažymų pateikimą Savivaldybei, Centrui, Agentūrai laiku;
2.2. informacija apie mano prašomą ir skirtą (gautą) pagalbą bus viešinama visuomenės informavimo tikslais, taip pat gali būti perduota audito ir tyrimų institucijoms siekiant apsaugoti Europos Sąjungos ir Lietuvos Respublikos interesus Europos Sąjungos ir Lietuvos Respublikos teisės aktuose nustatyta tvarka;
2.3. turiu teisę žinoti apie savo asmens duomenų tvarkymą, susipažinti su tvarkomais savo asmens duomenimis ir kaip jie yra tvarkomi, reikalauti ištaisyti, sunaikinti, ištrinti savo asmens duomenis („teisė būti pamirštam“) arba sustabdyti savo asmens duomenų tvarkymo veiksmus, apriboti savo asmens duomenų tvarkymą, kai duomenys tvarkomi nesilaikant Europos Sąjungos ir Lietuvos Respublikos teisės aktų nuostatų, taip pat nesutikti (teisiškai pagrindžiant), kad būtų tvarkomi mano asmens duomenys, bei teisę į duomenų perkeliamumą;
2.4. duomenų valdytoja yra Agentūra;
2.5. paraiškoje valstybės pagalbai gauti ir kituose dokumentuose esantys mano asmens ir kiti duomenys bus apdorojami ir saugomi pagalbos administravimo informacinėse sistemose ir kad su valstybės pagalbos administravimu susijusios institucijos gaus mano asmens ir kitus duomenis iš kitų juridinių asmenų, registrų ar duomenų bazių pagalbos administravimo klausimais;
2.6. Agentūros tvarkomi mano asmens duomenys (kategorijos) bei detalesnė informacija apie mano asmens duomenų tvarkymą yra nurodyta www.nma.lt skiltyje „Asmens duomenų apsauga“;
2.7. mano asmens duomenys yra saugomi iki išmokų mokėjimo, administravimo ir priežiūros laikotarpio pabaigos, vėliau šie duomenys archyvuojami bei perduodami valstybės archyvams;
2.8. mano asmens duomenys yra tvarkomi šiais asmens duomenų tvarkymo tikslais bei teisiniais pagrindais: asmens, teikiančio paramos paraišką, tapatybės nustatymo, paramos administravimo, mokėjimo ir kontrolės, paramos viešinimo  tikslais įgyvendinant Laikinosios valstybės pagalbos paukščių laikytojams, susiduriantiems su ekonominiais sunkumais dėl „Covid-19“ viruso protrūkio, administravimo taisyklių nuostatas, 2020 m. kovo 19 d. Europos Komisijos komunikato „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“ su visais pakeitimais specialiuosius reikalavimus, nurodytus 3.1 skirsnyje, ir bendruosius reikalavimus, nurodytus 4 skyriuje, 2021 m. balandžio 7 d. Europos Komisijos sprendimą Nr. C (2021) 2497 Lietuvai, Reglamento (ES) Nr. 702/2014, Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrųjų administravimo taisyklių, patvirtintų Lietuvos Respublikos žemės ūkio ministro 2010 m. lapkričio 8 d. įsakymu Nr. 3D-979 „Dėl Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrųjų administravimo taisyklių patvirtinimo“, nuostatas.
3. Įsipareigoju:
3.1. gavęs Agentūros reikalavimą (raštą, pranešimą) dėl išmokėtos pagalbos sumos grąžinimo ir (ar) palūkanų sumokėjimo, per reikalavime nurodytą terminą grąžinti Agentūrai jos išmokėtą pagalbą ir (ar) sumokėti palūkanas;
3.2. ne trumpiau kaip 3 (trejus) metus nuo paramos išmokėjimo saugoti visus dokumentus, susijusius su nacionalinės pagalbos gavimu;
3.3. 2021 m. nesikreipti pagalbos pagal laikinosios valstybės pagalbos taisykles, parengtas pagal Komunikato 3.12 skirsnį. 

Informacija apie pareiškėjo dydį3

Esu pripažįstamas šios kategorijos įmone:

Pažymėti „“ tinkamą
labai maža įmonė

maža įmonė

vidutinė įmonė

didelė įmonė



Susijusių įmonių ir įmonių partnerių sąrašas4
Eil. Nr.
Susijusios įmonės ar įmonės partnerės / vardas, pavardė 
Susijusio įmonės ar įmonės partnerės pavadinimas / asmens kodas








(Pareiškėjo ar jo įgalioto asmens pareigos)
(Parašas)
(Vardas, pavardė)
Sutikrinta ir pateikta ___________
(data)


(Savivaldybės darbuotojo pareigų pavadinimas)
(Parašas)
(Vardas, pavardė)

1 įmone vadinamas bet kuris ekonominę veiklą vykdantis subjektas, kad ir koks jo teisinis statusas. 
2 Sunkumų patirianti įmonė – įmonė, kuri susiduria su bent viena iš šių aplinkybių:
a) ribotos turtinės atsakomybės bendrovė, t. y. akcinė bendrovė ar uždaroji akcinė bendrovė (kuri nėra MVĮ, veikianti trumpiau nei trejus metus), kurios daugiau nei pusė pasirašytojo akcinio kapitalo buvo prarasta dėl sukauptų nuostolių. Taip yra tuomet, kai sukauptus nuostolius atėmus iš rezervų (ir visų kitų elementų, kurie paprastai laikomi bendrovės nuosavų lėšų dalimi), gaunama bendra neigiama suma, viršijanti pusę pasirašytojo akcinio kapitalo;
b) bendrovė, kurioje bent keli nariai turi neribotą turtinę atsakomybę už bendrovės (kuri nėra MVĮ, veikianti trumpiau nei trejus metus) skolą, kurios daugiau nei pusė jos kapitalo, kaip parodyta bendrovės apskaitoje, buvo prarasta dėl sukauptų nuostolių;
c) jeigu įmonei taikoma kolektyvinė nemokumo procedūra arba ji atitinka nacionalinės teisės kriterijus, kad jos kreditorių prašymu jai būtų pradėta kolektyvinė nemokumo procedūra;
d) jeigu įmonė gavo sanavimo pagalbą ir dar negrąžino skolos ar baigėsi jos garantijos galiojimas, arba gavo restruktūrizavimo pagalbą ir vis dar laikosi restruktūrizavimo plano;
e) įmonė, kuri nėra MVĮ, jeigu per paskutinius dvejus metus: i) įmonės balansinis skolos ir nuosavo kapitalo santykis viršija 7,5 ir ii) įmonės EBITDA (pajamų neatskaičius palūkanų, mokesčių, nusidėvėjimo ir amortizacijos) palūkanų padengimo santykis yra mažesnis negu 1,0.
3 Nustatant įmonės kategoriją turi būti įvertinamas įmonių susietumas vadovaujantis Reglamento (ES) Nr. 702/2014 I priede nurodytais kriterijais. MVĮ kategorijoje maža įmonė apibrėžiama kaip įmonė, kurioje dirba mažiau kaip 50 asmenų ir kurios metinė apyvarta ir (arba) bendra metinė balanso suma neviršija 10 mln. Eur, o labai maža įmonė apibrėžiama kaip įmonė, kurioje dirba mažiau kaip 10 asmenų ir kurios metinė apyvarta ir (arba) bendra metinė balanso suma neviršija 2 mln. Eur. Vidutinė įmonė apibrėžiama kaip įmonė, kurioje dirba mažiau kaip 250 asmenų ir kurios metinė apyvarta neviršija 50 mln. Eur, ir (arba) bendra metinė balanso suma neviršija 43 mln. Eur.
4Pildoma, jei ūkis (įmonė) yra susijęs su kitais ūkio subjektais (įmonėmis), kaip nurodyta Reglamento (ES) Nr. 702/2014 I priedo 3 straipsnyje.



Laikinosios valstybės pagalbos paukščių laikytojams,
susiduriantiems su ekonominiais sunkumais dėl 
COVID-19 viruso protrūkio, administravimo taisyklių 
2 priedas






VĮ ŽEMĖS ŪKIO INFORMACIJOS IR KAIMO VERSLO CENTRAS


LAIKINOSIOS VALSTYBĖS  PAGALBOS PAUKŠČIŲ LAIKYTOJAMS SUVESTINĖ
_______________
(data)

Eil. Nr.
Pareiškėjo asmens kodas / įmonės kodas
Pareiškėjo vardas ir pavardė / įmonės pavadinimas
Įmonės kategorija
Pareiškėjo banko sąskaitos numeris
Žemės ūkio valdos atpažinties kodas
Savivaldybės pavadinimas
Seniūnija
Vietovės pavadinimas
Skirta pagalbos suma, Eur
1
2
3

4
5
6
7
8
9









































_________________________


