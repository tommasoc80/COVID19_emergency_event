2020-0000140473, tot wijziging van de Subsidieregeling voor scholing en re-integratie van personen met arbeidsbeperkingen en ernstige scholingsbelemmeringen om in verband met de bijzondere omstandigheden door COVID-19 de subsidieperiode voor het jaar 2017 te verlengen
De Staatssecretaris van Sociale Zaken en Werkgelegenheid,

Gelet op de artikelen 2:29, eerste lid, en 3:49, eerste lid, van de Wet arbeidsongeschiktheidsvoorziening jonggehandicapten en 32c, eerste lid, van de Wet structuur uitvoeringsorganisatie werk en inkomen;

Besluit:

ARTIKEL I
In artikel 2, derde lid, van de Subsidieregeling voor scholing en re-integratie van personen met arbeidsbeperkingen en ernstige scholingsbelemmeringen wordt ‘voor de duur van drie kalenderjaren en zeven maanden’ vervangen door ‘voor de duur van vier kalenderjaren’.

ARTIKEL II
De regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 31 juli 2020.

Deze regeling zal met toelichting in de Staatscourant worden geplaatst.

Den Haag, 30 oktober 2020
De Staatssecretaris van Sociale Zaken en Werkgelegenheid,
B. van 't Wout

TOELICHTING
Deze wijziging voorziet in verlenging van de subsidieperiode voor het cohort 2017 tot en met 31 december 2020 uit coulance vanwege de onvoorziene coronacrisis. Als gevolg van de coronacrisis is het niet voor alle scholingsinstituten haalbaar gebleken om de plaatsingsnorm te kunnen realiseren binnen de duur van drie kalenderjaren en zeven maanden. Met deze verlenging krijgen de scholingsinstituten vijf maanden langer de tijd om de plaatsingsnorm te realiseren waartoe zij conform hun subsidieaanvraag gehouden zijn. Deze verlenging is eenmalig en geldt enkel voor het cohort 2017. De wijziging heeft geen gevolgen voor het subsidieplafond, het subsidieplafond blijft dan ook ongewijzigd.

Aangezien er jegens de subsidieontvangers zo snel mogelijk duidelijkheid moet komen over de einddatum van de subsidieperiode wordt afgeweken van de vaste verandermomenten en minimum invoeringstermijn voor wet- en regelgeving en treedt deze regeling in werking met ingang van de dag na de datum van uitgifte van de Staatscourant waarin zij wordt geplaatst. Aangezien zonder deze wijziging de subsidieperiode zou aflopen per 31 juli 2020, wordt aan deze wijziging tot en met die datum terugwerkende kracht verleend.

De Staatssecretaris van Sociale Zaken en Werkgelegenheid,
B. van 't Wout