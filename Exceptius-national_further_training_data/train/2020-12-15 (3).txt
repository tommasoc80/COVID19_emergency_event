BEK nr 1983 af 15/12/2020
Bekendtgørelse om ændring af bekendtgørelse om besøgsrestriktioner på plejehjem, plejeboliger og aflastningspladser samt sygehuse og klinikker i forbindelse med håndtering af Coronavirussygdom 2019 (COVID-19)

§ 1

I bekendtgørelse nr. 1586 af 6. november 2020 om besøgsrestriktioner på plejehjem, plejeboliger og aflastningspladser samt sygehuse og klinikker i forbindelse med håndtering af Coronavirussygdom 2019 (COVID-19), foretages følgende ændringer:

1. § 5, stk. 2, affattes således:

»Stk. 2. Institutionens ledelse skal sikre, at besøg gennemføres på en forsvarlig måde, og kan i den forbindelse fastsætte regler om afvikling og planlægning af besøg, f.eks. anmeldelse af besøg. Der kan ikke fastsættes regler, der skærper et påbud om forbud eller restriktion, der er udstedt efter § 6, stk. 1.«

2. § 6, stk. 4, affattes således:

»Stk. 4. Styrelsen for Patientsikkerheds påbud til kommunalbestyrelsen om midlertidige besøgsrestriktioner efter § 6, stk. 1, kan udvides til at omfatte besøg fra yderligere to faste nære pårørende ud over nærmeste pårørende, jf. § 7, stk. 1, dog ikke mere end to personer ad gangen.«

3. I § 6 indsættes efter stk. 4 som nyt stykke:

»Stk. 5. Institutionens ledelse skal vurdere om besøg fra yderligere to faste nære pårørende, jf. stk. 4, skal ske i den del af boligen, beboeren selv råder over, evt. via egen indgang hertil udefra, eller, hvis dette ikke kan lade sig gøre, jf. § 5, stk. 2, i et dertil indrettet besøgsrum.«

Stk. 5 bliver herefter stk. 6.

4. § 7 affattes således:

»§ 7. Kommunalbestyrelsen skal beslutte, at forbud eller restriktioner efter § 6, stk. 1, ikke omfatter besøg i den del af boligen, som beboeren selv råder over i kritiske situationer eller besøg i den del af boligen, beboeren selv råder over fra den nærmeste pårørende til beboeren.«

§ 2

Bekendtgørelsen træder i kraft den 17. december 2020.

Sundheds- og Ældreministeriet, den 15. december 2020

Magnus Heunicke