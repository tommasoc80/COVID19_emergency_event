Besluit van de Minister van Justitie en Veiligheid van 18 december 2020, nr. 3137828, houdende verlenging van de geldigheidsduur van de toets geweldsbeheersing, de toets aanhoudings- en zelfverdedigingsvaardigheden, de toets schietvaardigheid en de toets specialistische geweldsvaardigheid in verband met maatregelen rondom bestrijding van COVID-19
De Minister van Justitie en Veiligheid,

Gelet op artikel 2, tiende tot en met twaalfde lid, van de Regeling toetsing geweldsbeheersing politie 2021;

Besluit:

Artikel 1. Verlengen geldigheidsduur toets geweldsbeheersing en toets aanhoudings- en zelfverdedigingsvaardigheden
Op grond van artikel 2, tiende lid, van de Regeling toetsing geweldsbeheersing politie 2021, geldt gedurende een jaar dat de ambtenaar voor de duur van een kalenderjaar geoefend is in het gebruik van de in artikel 2, eerste lid, van die regeling bedoelde geweldsmiddelen, indien hij de toets geweldsbeheersing en de toets aanhoudings- en zelfverdedigingsvaardigheden in het tweede daaraan voorafgaande kalenderjaar met voldoende resultaat heeft afgelegd.

Artikel 2. Verlengen geldigheidsduur toets schietvaardigheid
Op grond van artikel 2, elfde lid, van de Regeling toetsing geweldsbeheersing politie 2021, geldt gedurende een half jaar dat de ambtenaar voor de duur van een kalenderhalfjaar geoefend is in het gebruik van het in artikel 2, tweede lid, van die regeling bedoelde vuurwapen, indien hij de toets schietvaardigheid in het tweede daaraan voorafgaande kalenderhalfjaar met voldoende resultaat heeft afgelegd.

Artikel 3. Verlengen geldigheidsduur toets specialistische geweldsvaardigheid
Op grond van artikel 2, twaalfde lid, van de Regeling toetsing geweldsbeheersing politie 2021, geldt gedurende een jaar dat de ambtenaar voor de duur van een kalenderjaar geoefend is in het gebruik van het in artikel 2, derde lid, van die regeling bedoelde geweldsmiddel, niet zijnde een vuurwapen, indien hij de toets specialistische geweldsvaardigheid in het tweede daaraan voorafgaande kalenderjaar met voldoende resultaat heeft afgelegd.

Artikel 4. Inwerkingtreding
1.Dit besluit treedt in werking met ingang van 1 januari 2021.

2.Indien de Staatscourant waarin deze regeling wordt geplaatst, wordt uitgegeven na 1 januari 2021, treedt zij in werking met ingang van de dag na de datum van uitgifte van de Staatscourant waarin zij wordt geplaatst, en werkt zij terug tot en met 1 januari 2021.

Dit besluit zal met de toelichting in de Staatscourant worden geplaatst.

De Minister van Justitie en Veiligheid,
F.B.J. Grapperhaus

TOELICHTING
Vanwege de maatregelen rondom bestrijding van COVID-19 die op 12 maart 20201 door het kabinet bekend zijn gemaakt, dreigt er bij de politie een achterstand te ontstaan in de toetsing van de geweldsbeheersing, de aanhoudings- en zelfverdedigingsvaardig-heden en de schietvaardigheid. De toetsing van de geweldsbeheersing en de aanhoudings- en zelfverdedigingsvaardigheden is in het voorjaar van 2020 tijdelijk stilgelegd. Ook het toenemend aantal besmettingen onder docenten en medewerkers die de toetsingen moeten afnemen respectievelijk ondergaan en de krapte in de operatie, mede als gevolg van de maatregelen rondom de bestrijding van COVID-19, zorgen ervoor dat niet alle RTGP-plichtige medewerkers op tijd kunnen worden getoetst. De korpschef heeft mij daarom verzocht gebruik te maken van de mogelijkheid om in bijzondere omstandigheden de geldigheidsduur van de toetsen, bedoeld in artikel 2, eerste tot en met derde lid, van de Regeling toetsing geweldsbeheersing 2021 (hierna: de regeling) te verlengen. De in die leden bedoelde toetsen kunnen dan ook een jaar respectievelijk een half jaar eerder zijn afgelegd dan het voorafgaande kalenderjaar respectievelijk kalenderhalfjaar. Met dit besluit, dat is afgestemd met de politievakorganisaties, wordt aan dat verzoek voldaan, uiteraard alleen voor zover het die toetsen betreft die hun geldigheidsduur dreigen te verliezen.

Voor de toetsing van de geweldsbeheersing, de aanhoudings- en zelfverdedigings-vaardigheden en de specialistische geweldsvaardigheid betekent dit, conform artikel 2, tiende en twaalfde lid, van de regeling, een verlenging van een jaar. Voor de toetsing van de schietvaardigheid betekent dit, conform artikel 2, elfde lid, van de regeling, verlenging van een halfjaar.

Vanzelfsprekend blijf ik doorlopend in contact met de politie en de politievakorganisaties over de relevante ontwikkelingen ten aanzien van de maatregelen ter bestrijding van COVIDd-19.

De Minister van Justitie en Veiligheid,
F.B.J. Grapperhaus

1
Deze maatregelen tegen verspreiding van het coronavirus in Nederland zijn op 12 maart 2020 tijdens een persconferentie door de Minister-President en de Minister voor Medische Zorg, bekend gemaakt. https://www.rijksoverheid.nl/onderwerpen/coronavirus-covid-19/documenten/mediateksten/2020/03/12/persconferentie-minister-president-rutte-en-minister-bruins-naar-aanleiding-van-de-maatregelen-tegen-verspreiding-coronavirus-in-nederland