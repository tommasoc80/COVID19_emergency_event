Besluit van de Minister van Volksgezondheid, Welzijn en Sport van 14 januari 2021, kenmerk 1811791-216991-WJZ, tot wijziging van het Besluit aanwijzing hoogrisicogebieden, in verband met een verplichte antigeentest voor reizigers uit aangewezen gebieden
De Minister van Volksgezondheid, Welzijn en Sport,

Gelet op artikel 58p, derde lid, onder a en onder b, van de Wet publieke gezondheid jo. artikel 6.7c, eerste en tweede lid, van de Tijdelijke regeling maatregelen covid-19;

Besluit:

ARTIKEL I
Na artikel 1 van het Besluit aanwijzing hoogrisicogebieden wordt een artikel ingevoegd, luidende:

Artikel 1a
Als gebieden als bedoeld in artikel 58p, derde lid, onder a en b, van de Wet publieke gezondheid en artikel 6.7c, eerste en tweede lid, van de Tijdelijke regeling maatregelen covid-19, worden aangewezen:

a.Ierland;

b.het Verenigd Koninkrijk;

c.Zuid-Afrika.

ARTIKEL II
Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Dan kunt u bezwaar maken binnen zes weken na de datum van uitgifte van de Staatscourant waarin het besluit wordt geplaatst. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op. Dit betekent dat de verplichting om een negatief testbewijs te tonen als u vanuit een aangewezen gebied reist, ook tijdens de behandeling van uw bezwaarschrift van kracht blijft.

TOELICHTINGInleiding
De epidemiologische situatie in Nederland is zeer ernstig. Het is van groot belang voor de volksgezondheid, en daarmee voor de maatschappij en economie, dat hernieuwde introducties van het virus SARS-CoV-2 (hierna: het virus) dan wel de introductie van nieuwe mutaties van het virus vanuit het buitenland in Nederland zoveel als mogelijk worden voorkomen.

In de Wet publieke gezondheid en de Tijdelijke regeling maatregelen covid-19 is bepaald dat het verplicht is voor alle reizigers die reizen vanuit door de Minister van Volksgezondheid, Welzijn en Sport (hierna: VWS) aangewezen gebieden om een negatieve testverklaring van een antigeentest te tonen om aan boord te mogen van een vliegtuig of vaartuig.

Meer specifiek biedt artikel 58p, derde lid onder a van de Wet publieke gezondheid de mogelijkheid om bij ministeriële regeling de aanbieder van personenvervoer te verplichten om er zorg voor te dragen dat aan een reiziger die vertrekt vanuit een door de Minister van VWS aangewezen gebied in het buitenland of reist tussen het Europese deel van Nederland, Bonaire, Sint Eustatius of Saba, uitsluitend vervoer wordt aangeboden, toegang daartoe wordt verschaft en gebruik daarvan wordt toegestaan, dan wel indien de reiziger een testuitslag kan tonen aan de aanbieder van personenvervoer en een toezichthouder, waaruit blijkt dat hij op het moment van testen niet was geïnfecteerd met het virus SARS-CoV-2.

Deze verplichting is ten aanzien van de antigeentest neergelegd in artikel 6.7c, eerste en tweede lid, van de Tijdelijke regeling maatregelen covid-19.

Dit aanwijzingsbesluit wijst de betreffende gebieden aan als bedoeld in artikel 58p Wet publieke gezondheid, en artikel 6.7c, eerste en tweede lid, van de Tijdelijke regeling maatregelen covid-19.

Aanwijzing gebieden
De aanwijzing van de gebieden op grond van artikel 58p, derde lid, van de Wet publieke gezondheid en artikel 6.7c, eerste en tweede lid van de Tijdelijke regeling maatregelen covid-19, wordt bepaald op basis van informatie over de aanwezigheid en verspreiding van (nieuwe varianten van) het virus in een bepaald land. Specifiek gaat het om landen waarin mogelijk nieuwe varianten van het virus zich in relatief hoog tempo verspreiden of dreigen te verspreiden.

Aangewezen gebieden
Gelet op de grote verspreiding en aanwezigheid van nieuwe varianten van het virus in het Verenigd Koninkrijk, Zuid-Afrika en Ierland worden deze landen aangewezen als gebieden waarvoor het verplicht is voor aanbieders van personenvervoer via lucht- en scheepvaart alleen reizigers te laten reizen die in het bezit zijn van een negatieve testuitslag van een antigeentest.

Herziening
Dit besluit wordt in principe wekelijks herzien, tenzij er aanleiding is om het besluit tussentijds te herzien.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis