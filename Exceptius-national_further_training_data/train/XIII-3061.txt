


LIETUVOS RESPUBLIKOS SEIMAS


REZOLIUCIJA
DĖL EUROPOS SĄJUNGOS SOLIDARUMO COVID-19 PANDEMIJOS METU

2020 m. birželio 11 d. Nr. XIII-3061
Vilnius




Lietuvos Respublikos Seimas,
pažymėdamas, kad COVID-19 pandemija išplito visose Europos Sąjungos (toliau – ES) valstybėse narėse ir padarė nepataisomą žalą milijonams žmonių;
pabrėždamas, kad ES valstybės narės, kovodamos su pandemija, suvienijo pastangas ir teikia paramą labiausiai nukentėjusioms nuo COVID-19 pandemijos ES valstybėms narėms, teikdamos pacientams iš kitų valstybių medicinos pagalbą, asmeninės apsaugos bei medicinos priemones ir ekspertinę paramą;
atkreipdamas dėmesį į tai, kad ES ir jos valstybės narės siekė repatrijuoti daugiau kaip 650 000 užsienyje įstrigusių ES piliečių, taip pat į tai, kad ES valstybės narės ir ES delegacijos teikia konsulinę pagalbą, kad padėtų ES piliečiams grįžti namo, taip pat kompensuoja dalį repatriacijos išlaidų; Lietuva padėjo evakuoti savo ir daugiau kaip 400 kitų ES valstybių narių piliečių iš Indonezijos, Vietnamo, Tailando, Pietų Kaukazo ir Pietų Amerikos, savo ruožtu kitos ES valstybės narės iki dabar padėjo sugrįžti į tėvynę 294 Lietuvos piliečiams;
pažymėdamas Lietuvos Respublikos indėlį kovojant su pasauline COVID-19 pandemija, skiriant asmeninės apsaugos ir medicinos priemones ne tik Italijai ir Ispanijai, bet ir teikiant įvairią paramą Palestinos pabėgėliams Artimuosiuose Rytuose, taip pat paramą Armėnijai, Moldovai, Sakartvelui ir Ukrainai;
palankiai vertindamas tai, kad 2020 m. balandžio 23 d. Europos Vadovų Taryba susitarė dėl finansinės paramos piliečiams, bendrovėms ir valstybėms ir dėl Europos ekonomikos gaivinimo fondo įkūrimo;
palaikydamas 2020 m. gegužės mėn. Europos Komisijos siūlomą patobulintą pasiūlymą dėl 2021–2027 m. daugiamečio ES biudžeto, kurį papildė laikinojo skubaus atkūrimo priemonė „Next Generation EU“, skirta padėti pašalinti tiesioginę COVID-19 pandemijos padarytą ekonominę ir socialinę žalą bei paskatinti ES atsigavimą;
atkreipdamas dėmesį į ES valstybių narių siekį stiprinti koordinuotą atsaką į kai kurių autoritarinių valstybių skleidžiamą dezinformaciją bei skatinti aiškią ir aktyvią komunikaciją su ES piliečiais apie ES ir ES valstybių narių veiksmus stabdant su COVID-19 pandemija susijusios klaidinančios informacijos plitimą;
palankiai vertindamas Europos Parlamento 2020 m. balandžio 17 d. priimtą rezoliuciją dėl suderintų ES veiksmų kovojant su COVID-19 pandemija ir jos padariniais,
reiškia užuojautą COVID-19 pandemijos aukų šeimoms ir artimiesiems;
remia Europos Komisijos Pirmininkės Ursulos von der Leyen pasiūlymą, kad daugiametis 2021–2027 m. ES biudžetas būtų naujasis „Maršalo planas“ Europai, skatinantis spartesnį ES valstybių narių ekonomikų augimą, ir pažymi, kad Europos Komisijos Pirmininkės Ursulos von der Leyen tikslas – būsimajame ES biudžete išlaikyti pakankamą reformų ir sanglaudos finansavimą bei daugiau investuoti į naujas sritis – žaliąjį Europos kursą ir skaitmeninę darbotvarkę, sukurti naują ES augimo potencialą, ir tai gali tapti svarbia atsigavimo ir proveržio galimybe Lietuvai;
pabrėžia, kad ES siūlymas įsteigti Europos ekonomikos gaivinimo fondą rodo, jog ES, siekdama suvaldyti COVID-19 pandemiją ir kovodama su šios pandemijos padariniais, labai susitelkė ir tapo dar stipresnė, kad ateityje galėtų lengviau atremti panašias krizes;
kreipiasi į Europos Komisiją ir:
1) kviečia imtis visų reikalingų priemonių koordinuotai ir vieningai kovojant su COVID19 pandemija ir jos padariniais;
2) ragina stiprinti ES išorinių sienų valdymo efektyvumą ir laipsniškai bei koordinuotai atkurti laisvą asmenų, darbuotojų, prekių ir paslaugų judėjimą Šengeno erdvėje;
3) kviečia stiprinti maisto tiekimo saugumą, skiriant paramą ūkininkams, žvejams, smulkiesiems ir vidutiniams maisto perdirbėjams, efektyviai išnaudojant jau esamas ir naujas ES priemones, atidžiai stebint rinką ir laiku imantis visų įmanomų rinkos reguliavimo priemonių;
4) ragina stiprinti ES valstybių narių medicinos įstaigų ir sveikatos priežiūros specialistų bendradarbiavimą, veiksmų koordinavimą, bendrųjų ES viešųjų pirkimų procedūrų vykdymą, epidemiologinės situacijos stebėseną ir dalijimąsi gerąja patirtimi, taip pat bendras vakcinos ir vaistų nuo viruso paieškas;
5) siūlo didinti paramą smulkiajam ir vidutiniam verslui, siekiant išsaugoti darbo vietas, veiklos tęstinumą, likvidumą ir atsigavimą.



Seimo Pirmininkas	Viktoras Pranckietis
