Förordning
om statligt stöd för utgivning av tryckta allmänna 
nyhetstidningar med anledning av spridningen av 
sjukdomen covid-19
Utfärdad den 2 juli 2020
Regeringen föreskriver följande.
Inledande bestämmelser
1 § Denna förordning innehåller bestämmelser om mediestöd som är ett 
statligt stöd till juridiska personer som ger ut allmänna nyhetsmedier i form 
av tryckta allmänna nyhetstidningar. Stödet syftar till att kompensera dessa
nyhetstidningar med anledning av det bortfall av annonsintäkter som har 
uppkommit till följd av utbrottet av det nya coronaviruset som orsakar sjukdomen covid-19.
Stöd får lämnas som bidrag i mån av tillgång på medel.
2 § Denna förordning är meddelad med stöd av 8 kap. 7 § regeringsformen.
3 § Stöd enligt denna förordning får lämnas i enlighet med Europeiska 
kommissionens beslut den 22 juni 2020 i ärende SA.57399 (2020/N).
Uttryck i förordningen
4 § Med allmän nyhetstidning avses en tidning som har till sin primära 
uppgift att bedriva nyhetsbevakning och som också har ett redaktionellt 
innehåll bestående av regelbunden och allsidig nyhetsförmedling som ger 
uttryck för ett brett utbud av ämnen och perspektiv samt granskning av för 
demokratin grundläggande skeenden.
Om flera allmänna nyhetstidningar är att anse som en och samma tidning, 
trots att var och en har en egen titel, ska de vid tillämpningen av denna förordning betraktas som en och samma tidning.
5 § Med distribuerad upplaga avses de exemplar som levereras till en 
användares adress eller säljs via ett försäljningsställe.
Mottagare av stöd
6 § Stöd enligt denna förordning får lämnas till juridiska personer som ger 
ut tryckta allmänna nyhetstidningar.
Stöd får inte lämnas till staten, en kommun eller en region.
Förutsättningar för stöd SFS 2020:716
7 § Stöd enligt denna förordning får lämnas för utgivning under perioden 
april–juni 2020 av tryckta allmänna nyhetstidningar som
1. har ett redaktionellt innehåll som utgör minst 40 procent av hela innehållet, 
2. har ett exklusivt, egenproducerat redaktionellt innehåll bestående av
nyhetsbevakning och granskning som utgör minst 20 procent av tidningens 
hela innehåll,
3. är allmänt tillgängliga,
4. har en egen titel med självständiga redaktionella resurser,
5. har en ansvarig utgivare,
6. följer god medieetisk sed,
7. är riktade till en svensk målgrupp,
8. ges ut minst 45 gånger per år,
9. gavs ut under de 12 månader som närmast föregick den period som stöd
lämnas för, och
10. har en distribuerad upplaga som uppgår till minst 1 500 exemplar per
utgåva.
8 § Stöd får lämnas för utgivning under perioden april–juni 2020 av tryckta
allmänna nyhetstidningar som är riktade till de nationella minoriteterna
enligt lagen (2009:724) om nationella minoriteter och minoritetsspråk och
som
1. uppfyller villkoren i 7 § 1–6 och 9,
2. huvudsakligen är riktade till en eller flera målgrupper inom de nationella minoriteterna i Sverige,
3. ges ut minst 10 gånger per år, och
4. har en distribuerad upplaga som uppgår till minst 750 exemplar per
utgåva.
9 § Stöd får inte lämnas till en sökande som
1. har skulder för svenska skatter eller avgifter hos Kronofogdemyndigheten eller är i likvidation eller försatt i konkurs, eller
2. är föremål för betalningskrav på grund av ett beslut av Europeiska
kommissionen som förklarat ett stöd olagligt och oförenligt med den inre 
marknaden.
Stödets storlek
10 § Storleken på stöd enligt denna förordning ska fastställas utifrån den 
tryckta allmänna nyhetstidningens distribuerade upplaga.
Storleken på den distribuerade upplagan ska bedömas med utgångspunkt 
i förhållandena under minst två kalendermånader under år 2020, varav minst 
en ska avse den period som stöd lämnas för. 
11 § Stödet får inte överstiga 75 procent av den tryckta allmänna nyhetstidningens bortfall av annonsintäkter som har uppkommit till följd av utbrottet av det nya coronaviruset som orsakar sjukdomen covid-19 under den 
period som stöd lämnas för. Vid beräkningen av bortfallet av annonsintäkter
ska avdrag göras för annat offentligt stöd och andra ersättningar som ges 
med anledning av bortfallet. 
Stödet enligt första stycket får dock inte överstiga 10 000 000 kronor per 
tryckt allmän nyhetstidning.
Stödets användning SFS 2020:716
12 § Stöd enligt denna förordning får endast användas för kostnader som 
är direkt förknippade med utgivningen av den tryckta allmänna nyhetstidning som stöd lämnas för och som avser den period som stöd lämnas för.
Ärendenas handläggning
13 § Mediestödsnämnden vid Myndigheten för press, radio och tv (mediestödsnämnden) prövar frågor om stöd enligt denna förordning.
14 § Ansökan om stöd ska göras skriftligen på det sätt och inom den tid 
som Myndigheten för press, radio och tv föreskriver.
Ansökan ska innehålla de handlingar och uppgifter som behövs för prövningen.
15 § När ansökningstiden har gått ut ska mediestödsnämnden pröva samtliga inkomna ansökningar.
16 § Ett beslut om stöd får förenas med villkor. Dessa ska framgå av 
beslutet. I beslutet ska även sista dag för redovisning enligt 17 § framgå.
Redovisning
17 § Den som har tagit emot stöd enligt denna förordning ska lämna en 
redovisning till mediestödsnämnden om hur stödet har använts och vilka 
kostnader det täckt samt vilket bortfall av annonsintäkter som uppkommit 
till följd av utbrottet av det nya coronaviruset som orsakar sjukdomen covid19 under den period som stöd lämnats för.
Den som har ansökt om eller tagit emot stöd enligt denna förordning ska 
på begäran från mediestödsnämnden lämna även andra uppgifter som 
behövs för uppföljning och utvärdering.
18 § Mediestödsnämnden ska med utgångspunkt i den redovisning som 
ska lämnas enligt 17 § kontrollera att stödet använts i överensstämmelse med 
denna förordning. 
Återbetalning och återkrav
19 § Den som har tagit emot stöd enligt denna förordning är återbetalningsskyldig om
1. mottagaren genom att lämna oriktiga uppgifter eller på något annat sätt
har orsakat att stödet har lämnats felaktigt eller med för högt belopp,
2. stödet av någon annan orsak har lämnats felaktigt eller med för högt
belopp och mottagaren borde ha insett detta,
3. stödet helt eller delvis inte har utnyttjats eller inte har använts för det
ändamål som det har beviljats för,
4. mottagaren inte lämnar sådan redovisning som avses i 17 §, eller
5. villkor i beslutet om stöd inte har följts.
20 § Om en stödmottagare är återbetalningsskyldig enligt 19 § ska mediestödsnämnden besluta att helt eller delvis kräva tillbaka stödet.
Om ett belopp som återkrävts med stöd av första stycket inte återbetalas i 
rätt tid, ska dröjsmålsränta enligt räntelagen (1975:635) tas ut på beloppet.
Om det finns särskilda skäl, får mediestödsnämnden helt eller delvis SFS 2020:716
efterskänka ett krav på återbetalning enligt första stycket eller ränta enligt 
andra stycket. 
Offentliggörande, rapportering och registerföring
21 § Bestämmelser om offentliggörande, rapportering och registerföring 
finns i 12 a § lagen (2013:388) om tillämpning av Europeiska unionens statsstödsregler och i förordningen (2016:605) om tillämpning av Europeiska 
unionens statsstödsregler.
Rätt att meddela föreskrifter
22 § Myndigheten för press, radio och tv får meddela ytterligare föreskrifter om
1. uttrycken som avses i 4 och 5 §§,
2. förutsättningar för stöd som avses i 7 och 8 §§, och
3. stödets storlek som avses i 10 och 11 §§.
Myndigheten får också meddela föreskrifter om verkställigheten av denna
förordning. 
Överklagande
23 § Beslut enligt denna förordning får inte överklagas. 
1. Denna förordning träder i kraft den 6 juli 2020.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för stöd som har
beviljats före utgången av 2020.
På regeringens vägnar
ANNA EKSTRÖM
Helena Swenzén
(Kulturdepartementet)
