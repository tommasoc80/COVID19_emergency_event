DZIENNIK

Dokument podpisany przez Marek Głuch Data: 2020.10.27 14:16:16 CET
USTAW

RZECZYPOSPOLITEJ POLSKIEJ

Warszawa, dnia 27 października 2020 r. Poz. 1884

ROZPORZĄDZENIE MINISTRA SPRAWIEDLIWOŚCI
z dnia 23 października 2020 r.
w sprawie czasowego ograniczenia funkcjonowania uczelni nadzorowanej przez Ministra Sprawiedliwości w związku z zapobieganiem, przeciwdziałaniem i zwalczaniem COVID-19
Na podstawie art. 433a ustawy z dnia 20 lipca 2018 r. − Prawo o szkolnictwie wyższym i nauce (Dz. U. z 2020 r. poz. 85, 374, 695, 875 i 1086) zarządza się, co następuje:
§ 1. 1. W przypadku wprowadzenia obszaru czerwonego w rozumieniu przepisów wydanych na podstawie art. 46a i art. 46b pkt 1–6 i 8–12 ustawy z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi (Dz. U. z 2020 r. poz. 1845), zwanej dalej „ustawą”, w miejscu prowadzenia kształcenia przez uczelnię nadzorowaną przez Ministra Sprawiedliwości, zwaną dalej „uczelnią”, zajęcia na studiach, studiach podyplomowych oraz w ramach innych form kształcenia są prowadzone z wykorzystaniem metod i technik kształcenia na odległość.
2. W przypadku, o którym mowa w ust. 1, uczelnia może prowadzić w siedzibie oraz poza siedzibą z wykorzystaniem infrastruktury Służby Więziennej zajęcia, które nie mogą być zrealizowane z wykorzystaniem metod i technik kształcenia na odległość.
3. Decyzję w sprawie sposobu prowadzenia kształcenia podejmuje Rektor-Komendant i określa warunki realizacji zajęć oraz korzystania z infrastruktury uczelni zapewniające bezpieczeństwo osób prowadzących zajęcia oraz osób biorących w nich udział.
§ 2. 1. Student lub słuchacz stale przebywający na obszarze czerwonym w rozumieniu przepisów wydanych na podstawie art. 46a i art. 46b pkt 1–6 i 8–12 ustawy realizuje zajęcia na studiach, studiach podyplomowych lub w ramach innych form kształcenia z wykorzystaniem metod i technik kształcenia na odległość.
2. Rektor-Komendant może podjąć decyzję o realizacji kształcenia w sposób, o którym mowa w ust. 1, także wobec innych grup studentów lub słuchaczy.
§ 3. 1. W przypadku wprowadzenia obszaru żółtego w rozumieniu przepisów wydanych na podstawie art. 46a i art. 46b pkt 1–6 i 8–12 ustawy w miejscu prowadzenia kształcenia przez uczelnię zajęcia na studiach, studiach podyplomowych oraz w ramach innych form kształcenia są prowadzone z wykorzystaniem metod i technik kształcenia na odległość oraz w siedzibie i poza siedzibą uczelni z wykorzystaniem infrastruktury Służby Więziennej.
2. Decyzję w sprawie sposobu prowadzenia kształcenia podejmuje Rektor-Komendant i określa warunki realizacji zajęć oraz korzystania z infrastruktury uczelni zapewniające bezpieczeństwo osób prowadzących zajęcia oraz osób biorących w nich udział.
§ 4. Zajęcia na studiach, studiach podyplomowych oraz w ramach innych form kształcenia, o których mowa w § 1 ust. 1, § 2 ust. 1 i § 3 ust. 1, mogą być prowadzone z wykorzystaniem metod i technik kształcenia na odległość niezależnie od tego, czy zostało to przewidziane w programie danego kształcenia.
§ 5. W okresie ograniczenia funkcjonowania uczelni zgodnie z § 1 ust. 1 albo § 3 ust. 1 organy kolegialne samorządu studenckiego, komisje stypendialne oraz komisje i inne gremia działające na podstawie statutu uczelni mogą podejmować uchwały przy użyciu środków komunikacji elektronicznej niezależnie od tego, czy taki tryb ich podejmowania został określony w aktach wewnętrznych uczelni lub aktach regulujących działanie tych podmiotów.

Dziennik Ustaw

– 2 –

Poz. 1884

§ 6. W okresie ograniczenia funkcjonowania uczelni zgodnie z § 1 ust. 1 albo § 3 ust. 1 decyzje Rektora-Komendanta o wykonywaniu przez pracowników uczelni pracy zgodnie z art. 3 ust. 1 ustawy z dnia 2 marca 2020 r. o szczególnych rozwiązaniach związanych z zapobieganiem, przeciwdziałaniem i zwalczaniem COVID-19, innych chorób zakaźnych oraz wywołanych nimi sytuacji kryzysowych (Dz. U. z 2020 r. poz. 1842) są podejmowane z uwzględnieniem konieczności zapewnienia funkcjonowania uczelni, w tym prowadzenia działalności naukowej.
§ 7. Rozporządzenie wchodzi w życie z dniem ogłoszenia.

Minister Sprawiedliwości: Z. Ziobro

