

LIETUVOS RESPUBLIKOS EKONOMIKOS IR INOVACIJŲ MINISTRAS

įsakymas
DĖL LIETUVOS RESPUBLIKOS EKONOMIKOS IR INOVACIJŲ MINISTRO  2020 M. BALANDŽIO 15 D. ĮSAKYMO NR. 4-229 „DĖL SKATINAMOSIOS FINANSINĖS PRIEMONĖS „PASKOLOS LABIAUSIAI NUO COVID-19 NUKENTĖJUSIEMS VERSLAMS“ SCHEMOS PATVIRTINIMO“ PAKEITIMO

2021 m. sausio 15  d. Nr. 4-23
Vilnius

P a k e i č i u Skatinamosios finansinės priemonės „Paskolos labiausiai nuo COVID-19 nukentėjusiems verslams“ schemą, patvirtintą Lietuvos Respublikos ekonomikos ir inovacijų ministro 2020 m. balandžio 15 d. įsakymu Nr. 4-229 „Dėl Skatinamosios finansinės priemonės „Paskolos labiausiai nuo COVID-19 nukentėjusiems verslams“ schemos patvirtinimo“:
1. Pakeičiu 1 punktą ir jį išdėstau taip: 
„1.

Teisinis pagrindas

2020 m. kovo 19 d. Europos Komisijos komunikatas Nr. 2020/C 91 I/01 „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“ su paskutiniais pakeitimais, padarytais 2020 m. spalio 13 d. Europos Komisijos komunikatu Nr. 2020/C 340 I/01 (toliau – Komunikatas). 

Schema parengta vadovaujantis specialiaisiais reikalavimais, nurodytais Komunikato 3.3 skirsnyje, ir bendraisiais reikalavimais, nurodytais Komunikato 4 skyriuje.

2020 m. balandžio 9 d. Europos Komisijos sprendimas Nr. C(2020) 2361 dėl valstybės pagalbos SA.56980(2020/N) – Lietuva.  COVID-19: paskolos labiausiai COVID-19 paveiktiems subjektams su paskutiniais pakeitimais, padarytais 2020 m. gegužės 19 d. Europos Komisijos sprendimu Nr. C(2020) 3405 dėl valstybės pagalbos SA.57303(2020/N).“

2. Pakeičiu 5.2 papunktį ir jį išdėstau taip:



„5.2. 2019 m. gruodžio 31 d. nebuvo laikomi sunkumų patiriančiomis įmonėmis, kaip apibrėžta 2014 m. birželio 17 d. Komisijos reglamento (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius, su paskutiniais pakeitimais, padarytais 2020 m. liepos 2 d. Europos Komisijos reglamentu (ES) Nr. 2020/972, 2 straipsnio 18 punkte, arba 2019 m. gruodžio 31 d. buvo sunkumų patiriančios įmonės, kaip tai apibrėžta Komisijos reglamento (ES) Nr. 651/2014 2 straipsnio 18 punkte, tačiau paraiškos pateikimo metu nėra laikomos sunkumų patiriančiomis įmonėmis. Verslininkai, kaip jie apibrėžti Lietuvos Respublikos smulkiojo ir vidutinio verslo plėtros įstatyme, laikomi sunkumų patiriančiais, jei jiems yra pradėta fizinio asmens bankroto procedūra;“

3. Pakeičiu 7 punktą ir jį išdėstau taip:
„7.

Finansavimo teikimo sąlygos

Paskolos skiriamos Paskolos gavėjo apyvartinėms lėšoms finansuoti.

Paskolos gali būti teikiamos ne ilgesniam kaip 72 mėnesių laikotarpiui. 
Trumpesnė nei 72 mėnesių laikotarpio Paskola gali būti pratęsiama iki maksimalaus galimo laikotarpio (72 mėnesių), jei Paskolos gavėjas to prašo ir sutinka sumokėti Paskolos pratęsimo mokestį. Tuo atveju, kai pratęsiamas Paskolos laikotarpis, turi būti perskaičiuojamos Paskolos palūkanos visam Paskolos laikotarpiui. 

Paskola turi būti išmokėta iki 2020 m. liepos 31 dienos.
Paskolos bus teikiamos sumažintomis palūkanų normomis. 
Bus taikoma fiksuota metinė palūkanų norma, priklausomai nuo Paskolos laikotarpio:
Paskoloms, kurių laikotarpis iki 12 mėnesių (imtinai), – 0,1 proc.;
Paskoloms, kurių laikotarpis nuo 13 iki 36 mėnesių (imtinai), – 0,19 proc.;
Paskoloms, kurių laikotarpis nuo 37 iki 72 mėnesių (imtinai), – 0,69 proc. 

Paskolos mokamos už laikotarpį nuo 2020 m. kovo 16 d. iki 2020 m. liepos 31 dienos. 

Paskolos gavėjas Paskolą turės pradėti grąžinti po Paskolos išmokėjimo praėjus 6 mėnesiams pagal Paskolos sutartyje nurodytą grafiką. Paskolos gavėjui pateikus prašymą finansų tarpininkui, Paskolos grąžinimą finansų tarpininkas gali atidėti papildomai iš viso iki 6 mėnesių, nepriklausomai nuo to, ar Paskola pradėta grąžinti, ar ne (toliau – Atidėjimo terminas). 

Už Paskolos laikotarpio pratęsimą ir (ar) Paskolos sutarties pakeitimą dėl Atidėjimo termino nustatymo finansų tarpininkas gali taikyti standartinius finansų tarpininko mokesčius, atitinkančius įprastinius finansų tarpininko taikomus įkainius, kurie nelaikomi Paskolos administravimo mokesčiais. Kai vienu metu pratęsiamas Paskolos laikotarpis ir keičiama Paskolos sutartis dėl Atidėjimo termino nustatymo, taikomas vienas Paskolos sutarties keitimo mokestis. Paskolos gavėjas gali Paskolą grąžinti anksčiau, nei nurodytas Paskolos terminas, be jokių papildomų mokesčių. 

Paskolų užtikrinimo priemonės iš skatinamosios finansinės priemonės „Paskolos labiausiai nuo COVID-19 nukentėjusiems verslams“ (toliau – Priemonė) lėšų suteiktoms Paskoloms netaikomos.  

Už tinkamą Paskolos panaudojimą atsakingas Paskolos gavėjas.

Jei nustatoma, kad Paskola išduota nesilaikant šioje schemoje nustatytų sąlygų ir (ar) reikalavimų ir (ar) Paskolos gavėjas pateikė neteisingą informaciją ir (ar) dokumentus ir (ar) nuslėpė informaciją, turinčią reikšmės Paskolos suteikimui, Paskolos gavėjas privalo grąžinti visą neteisėtai gautą Paskolą su Paskolos sutartyje nustatytomis palūkanomis ir suteiktą valstybės pagalbos dydį su palūkanomis nuo valstybės pagalbos suteikimo dienos iki jos išieškojimo dienos, kaip nustatyta 2015 m. liepos 13 d. Tarybos reglamente (ES) 2015/1589, nustatančiame išsamias Sutarties dėl Europos Sąjungos veikimo 108 straipsnio taikymo taisykles.“  

4. Pakeičiu 11 punktą ir jį išdėstau taip:
„11.
Skaidrumo reikalavimai
Vadovaujantis Komunikato 88 punkto nuostatomis, pagal Komisijos reglamento (ES) Nr. 651/2014 III priedą informaciją apie suteiktą pagalbą būtina paskelbti Europos Komisijos valstybės pagalbos skaidrumo viešos paieškos svetainėje https://webgate.ec.europa.eu/competition/transparency/ ne vėliau kaip per 12 mėnesių nuo pagalbos suteikimo dienos.“




Ekonomikos ir inovacijų ministrė                                                                          Aušrinė Armonaitė

