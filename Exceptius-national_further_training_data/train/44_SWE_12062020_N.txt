Förordning
om ändring i förordningen (1994:1716) om fisket, 
vattenbruket och fiskerinäringen
Utfärdad den 11 juni 2020
Regeringen föreskriver i fråga om förordningen (1994:1716) om fisket, 
vattenbruket och fiskerinäringen
dels att 2 kap. 17 och 17 a §§ ska ha följande lydelse,
dels att det ska införas en ny paragraf, 2 kap. 16 a §, av följande lydelse.
2 kap.
16 a § Den som driver en fiskodling med stöd av ett tillstånd enligt 16 § 
får tillfälligt hålla och producera mer fisk och förbruka mer foder än vad 
som är tillåtet enligt tillståndet eller enligt villkoren i tillståndet samt göra 
de förändringar i anläggningen som krävs för detta, om det behövs på grund 
av en minskad efterfrågan på fisk till följd av spridningen av det virus som 
orsakar sjukdomen covid-19. Sådana ändringar i verksamheten får endast 
avse perioden till och med den 31 december 2020.
Första stycket gäller endast om ändringarna
1. inte medför risk för spridning av smittsamma sjukdomar, och
2. inte orsakar någon annan olägenhet av betydelse.
Den som med stöd av denna bestämmelse avser att i sin verksamhet
överskrida begränsningar i tillståndet eller i villkoren ska rapportera detta 
till länsstyrelsen. Rapporten ska innehålla en beskrivning av de ändringar 
som planeras.
17 §
1
 Länsstyrelsen får helt eller delvis återkalla ett tillstånd att bedriva 
fiskodling
1. om den som har sökt tillståndet har vilselett länsstyrelsen genom att
lämna oriktiga uppgifter eller låta bli att lämna uppgifter av betydelse för 
tillståndet,
2. när tillståndet eller de villkor som gäller för verksamheten inte har följts
och avvikelsen inte är av ringa betydelse,
3. om det genom verksamheten har uppkommit någon olägenhet av
väsentlig betydelse som inte förutsågs när verksamheten tilläts,
4. om verksamheten medför avsevärd risk för skyddsvärda fiskbestånd,
5. om tillståndet inte har utnyttjats under en längre tid och det kan antas
att tillståndet inte heller kommer att utnyttjas,
6. om verksamheten slutligt har upphört,
7. om ett nytt tillstånd ersätter ett tidigare tillstånd, eller
8. om det behövs för att uppfylla Sveriges förpliktelser till följd av EUmedlemskapet.
Första stycket 2 gäller inte i fråga om tillfälliga ändringar av 
verksamheten enligt 16 a §.
17 a §
2
 Länsstyrelsen får ändra eller upphäva villkor eller andra 
bestämmelser eller meddela nya sådana i ett tillstånd att bedriva fiskodling
1. om den som har sökt tillståndet har vilselett länsstyrelsen genom att
lämna oriktiga uppgifter eller låta bli att lämna uppgifter av betydelse för 
tillståndet eller villkoren,
2. när tillståndet eller de villkor som gäller för verksamheten inte har
följts,
3. om det genom verksamheten uppkommit en olägenhet av någon
betydelse som inte förutsågs när verksamheten tilläts,
4. om en från smittskyddssynpunkt väsentlig förbättring kan uppnås med
användning av någon ny odlingsteknik, eller
5. för att förbättra en anläggnings rymningssäkerhet.
Villkor eller bestämmelser enligt första stycket får inte vara så ingripande
att verksamheten inte längre kan bedrivas eller att den avsevärt försvåras.
Första stycket 2 gäller inte i fråga om tillfälliga ändringar av 
verksamheten enligt 16 a §.
Denna förordning träder i kraft den 15 juni 2020.
På regeringens vägnar
JENNIE NILSSON
Maria Wetterling
(Näringsdepartementet)
