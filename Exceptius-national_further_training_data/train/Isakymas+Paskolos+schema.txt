

LIETUVOS RESPUBLIKOS ekonomikos ir inovacijų MINISTRAS

įsakymas
DĖL skatinamosios finansinės priemonės „PASKOLOS LABIAUSIAI NUO COVID-19 nukentĖJUsiems verslams“ schemos patvirtinimo

2020 m. balandžio 15 d. Nr. 4-229
Vilnius


T v i r t i n u  Skatinamosios finansinės priemonės „Paskolos labiausiai nuo COVID-19 nukentėjusiems verslams“ schemą (pridedama).



Energetikos ministras, laikinai einantis
ekonomikos ir inovacijų ministro pareigas	Žygimantas Vaičiūnas

PATVIRTINTA 
Lietuvos Respublikos ekonomikos ir inovacijų ministro 
2020 m. balandžio 15 d. įsakymu Nr. 4-229

skatinamosios finansinės priemonės „PASKOLOS LABIAUSIAI NUO COVID-19 NUKENTĖJUSiems verslams“ SCHEMA

Eil. 
Nr.
Pagrindiniai
elementai
Paaiškinimas

1.

Teisinis pagrindas

2020 m. kovo 19 d. Europos Komisijos komunikatas „Laikinoji valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistema“, su paskutiniais pakeitimais, padarytais 2020 m. balandžio 3 d. Europos Komisijos komunikatu     „Laikinosios valstybės pagalbos priemonių, skirtų ekonomikai remti reaguojant į dabartinį COVID-19 protrūkį, sistemos pakeitimas“ (toliau – Komunikatas).

Schema parengta, vadovaujantis specialiais reikalavimais, nurodytais Komunikato 3.3 skirsnyje ir bendraisiais reikalavimais, nurodytais Komunikato 4 skyriuje.

2020 m. balandžio 9 d. Europos Komisijos sprendimas Nr. C(2020) 2361 dėl valstybės pagalbos SA.56980(2020/N) – Lietuva. COVID-19: paskolos labiausiai COVID-19 paveiktiems subjektams. 
2.

Planuojamo skirti finansavimo suma
50 000 000 Eur (penkiasdešimt milijonų eurų) Lietuvos Respublikos valstybės biudžeto lėšų.
3.
Schemos galiojimo trukmė
Paskolos labiausiai nuo COVID-19 nukentėjusiems verslams  (toliau – Paskola) pagal šią schemą teikiamos iki 2020 m. liepos 31 d. Terminas gali būti pratęstas atsižvelgiant į situaciją rinkoje, bet ne ilgiau nei nustatyta Komunikate, t. y. iki 2020 m. gruodžio 31 d. 
4.
Finansų tarpininkų atrinkimas 

Uždaroji akcinė bendrovė „INVESTICIJŲ IR VERSLO GARANTIJOS“ (toliau – „Invega“), kaip kontroliuojančiojo fondo „INVEGOS fondas“ valdytoja, paskirta vadovaujantis 2009 m. balandžio 7 d. finansavimo sutartimi, sudaryta tarp Lietuvos Respublikos ūkio ministerijos, Lietuvos Respublikos finansų ministerijos ir „Invegos“, atrinks finansų tarpininkus, vadovaudamasi Paskolų priemonės įgyvendinimo sąlygų aprašu.  

Finansų tarpininkas prie Paskolų neprisidės savo lėšomis.

Finansų tarpininkui Paskolos gavėjo mokami Paskolos administravimo mokesčiai negali būti didesni nei 2 proc. nuo Paskolos sumos, tačiau bendra Paskolos administravimo mokesčių suma, kurią iš viso Paskolos gavėjas turi sumokėti už Paskolą, negali būti mažesnė kaip 130 Eur (šimtas trisdešimt eurų) ir didesnė kaip 1 300 Eur (vienas tūkstantis trys šimtai eurų).
5.

Paskolos gavėjai 

Paskolos teikiamos smulkiojo ir vidutinio verslo subjektams, kaip jie apibrėžti Lietuvos Respublikos smulkiojo ir vidutinio verslo plėtros įstatyme ir kurie:
5.1. veikia Lietuvos Respublikoje. Paskolos gavėjas laikomas veikiančiu Lietuvos Respublikoje tuo atveju, jei jis kuria darbo vietas Lietuvos Respublikoje ir (arba) nuo savo vykdomos veiklos moka mokesčius arba Valstybinio socialinio draudimo fondo valdybos prie Socialinės apsaugos ir darbo ministerijos įmokas į Lietuvos Respublikos biudžetą;
5.2. 2019 m. gruodžio 31 d. nebuvo laikomi sunkumų patiriančiomis įmonėmis, kaip apibrėžta 2014 m. birželio 17 d. Komisijos reglamento (ES) Nr. 651/2014, kuriuo tam tikrų kategorijų pagalba skelbiama suderinama su vidaus rinka taikant Sutarties 107 ir 108 straipsnius (toliau – Komisijos reglamentas (ES) Nr. 651/2014), 2 straipsnio 18 punkte; 
5.3. 2020 m. dėl COVID-19 protrūkio patyrė sunkumų, t. y. jų apyvarta nukrito daugiau kaip 60 proc. Sumažėjusi apyvarta vertinama atsižvelgiant į Paskolos gavėjo pateiktą paaiškinimą; 
5.4. yra įtraukti į Valstybinės mokesčių inspekcijos prie Lietuvos Respublikos finansų ministerijos mokesčių mokėtojų sąrašą, parengtą pagal Lietuvos Respublikos mokesčių administravimo įstatymo 401 straipsnyje nustatytus patikimų mokesčių mokėtojų kriterijus; 
5.5. yra išlaikę bent 50 proc. darbuotojų, palyginti su Paskolos gavėjo darbuotojų skaičiumi, buvusiu 2020 m. kovo 1 dieną;
5.6. jiems nėra iškelta nemokumo byla ir (ar) jie nėra restruktūrizuojami pagal Lietuvos Respublikos juridinių asmenų nemokumo įstatymą arba iki jo įsigaliojimo galiojusius Lietuvos Respublikos įmonių bankroto įstatymą ir Lietuvos Respublikos įmonių restruktūrizavimo įstatymą.
6.
Neremiami sektoriai ir netinkamos išlaidos


Paskolos negali būti teikiamos:
6.1. gyvenamiesiems butams (apartamentams) įsigyti ir (ar) investicijoms į gyvenamųjų butų (apartamentų) būklės pagerinimą; 
6.2. Paskolos gavėjams, vykdantiems grynai finansinę veiklą, kai šios veiklos vykdomos kaip finansinių investicijų veikla (išskyrus, atvejus, kai Paskolos gavėjai vysto finansines technologijas);	
6.3. Paskolos gavėjams, kurie tiesiogiai veikia ginklų ir šaudmenų, tabako ir tabako gaminių bei distiliuotų alkoholinių gėrimų gamybos, perdirbimo bei prekybos sektoriuose;
6.4. Paskolos gavėjams, užsiimantiems azartinių lošimų organizavimu;
6.5. dividendams išsimokėti, akcininkų paskoloms grąžinti ar suteikti, Paskolos gavėjų įstatiniam kapitalui mažinti; 
6.6. turimų įsipareigojimų perfinansavimui. 
7.

Finansavimo  teikimo sąlygos


Paskolos skiriamos būtiniausioms Paskolos gavėjo apyvartinėms lėšoms finansuoti.

Paskolos gali būti teikiamos ne ilgesniam kaip 24 mėnesių laikotarpiui. Šis terminas gali būti pratęstas ne ilgesniam kaip 36 mėnesių laikotarpiui, terminą skaičiuojant nuo pradinės paskolos sutarties sudarymo dienos. 

Paskola turi būti išmokėta iki 2020 m. liepos 31 dienos.
Paskolos bus teikiamos sumažintomis palūkanų normomis. 
Bus taikoma fiksuota metinė palūkanų norma, priklausomai nuo Paskolos trukmės:
– Paskoloms, kurių  trukmė iki 12 mėnesių (imtinai) – 0,1 proc.;
– Paskoloms, kurių trukmė nuo 13 iki 36 mėnesių  – 0,19 proc.

Paskolos bus mokamos už laikotarpį nuo 2020 m. kovo 16 d. iki 2020 m. liepos 31 dienos. 

Paskolos gavėjas Paskolą turės pradėti grąžinti po paskutinio Paskolos dalies išmokėjimo praėjus 6 mėn. pagal Paskolos sutartyje nurodytą grafiką. 
8.

Paskolos dydis vienam Paskolos gavėjui 

Didžiausia Paskolos gavėjui suteikiamos Paskolos suma apskaičiuojama laikantis šių nuostatų:
8.1. Paskolos suma neturi viršyti dvigubos Paskolos gavėjo darbuotojams priskaičiuotos darbo užmokesčio su mokesčiais sumos per metus. Jei Paskolos gavėjas veiklą vykdė 2019 m. ir anksčiau, darbo užmokesčio su mokesčiais suma  nustatoma pagal 2019 m. faktinius duomenis. Tais atvejais, kai Paskolos gavėjas pradėjo veiklą po 2019 m. sausio 1 d., Paskolos suma negali viršyti numatomos darbo užmokesčio su mokesčiais sumos, išmokėtinos per pirmuosius dvejus jo veiklos metus, arba
8.2. Paskolos suma neturi viršyti 25 proc. Paskolos gavėjo 2019 m. metinės apyvartos, arba 
8.3. Paskolos suma gali būti ir didesnė, nei nustatyta šios schemos 8.1 ir 8.2 papunkčiuose, jei atitinkamą jos dydį Paskolos gavėjas pagrindžia būtinumu baigti planuotas investicijas, įvykdyti sudarytas sutartis, išsaugoti darbo vietas, atsiskaityti su tiekėjais, subrangovais ir (ar) yra poreikis skirti lėšas kitoms veiklai tęsti būtinoms reikmėms nuo Paskolos suteikimo per ateinančius 18 mėnesių Paskolos gavėjo atveju; 
8.4. bet kuriuo atveju Paskolos suma negali viršyti 100 000 Eur (šimto tūkstančių eurų). Paskolos suma gali būti keičiama atsižvelgiant į situaciją rinkoje, bet neviršijant Komunikato nustatytų  ribų.

Vienam Paskolos gavėjui iš skatinamosios finansinės priemonės „Paskolos labiausiai nuo COVID-19 nukentėjusiems verslams“ (toliau – Priemonė) lėšų gali būti suteikiama tik viena Paskola.
9.

Valstybės pagalbos sumavimas
Paskolų teikimas Paskolų gavėjams pagal Priemonę yra valstybės pagalba, kuri teikiama pagal Komunikato ir šios schemos nuostatas ir negali būti sumuojama su pagalba, suteikta pagal Komunikato 3.2 skirsnį, kaip tai nurodyta Komunikato 26 punkte.

Pagal Priemonę suteikta valstybės pagalba gali būti sumuojama su nereikšminga (de minimis) pagalba toms pačioms tinkamoms finansuoti išlaidoms, jei dėl tokio sumavimo neviršijamas didžiausias pagalbos intensyvumas ar suma.
10.

Stebėsena

Priemonės valdytojas turės užtikrinti, kad teikiamos Paskolos atitiktų Komunikato ir šios schemos nuostatas. 

„Invega“ turės skelbti duomenis apie suteiktą pagalbą Suteiktos valstybės pagalbos ir nereikšmingos (de minimis) pagalbos registre, vadovaudamasi Suteiktos valstybės pagalbos ir nereikšmingos (de minimis) pagalbos registro nuostatais, patvirtintais Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“ ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio 13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“.  
11.
Skaidrumo reikalavimai
Vadovaujantis Komunikato 44 punkto nuostatomis, pagal Komisijos reglamento (ES) Nr. 651/2014 III priedą informaciją apie suteiktą pagalbą būtina paskelbti Europos Komisijos valstybės pagalbos skaidrumo viešos paieškos svetainėje https://webgate.ec.europa.eu/competition/transparency/ ne vėliau kaip per 12 mėnesių nuo pagalbos suteikimo dienos. 
12.
Informacijos ir dokumentų saugojimas
Informacija ir dokumentai, susiję su pagalbos teikimu, saugomi ne trumpiau kaip 10 metų nuo paskutinės pagalbos suteikimo dienos.  

_____________________
