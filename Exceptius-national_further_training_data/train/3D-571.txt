
LIETUVOS RESPUBLIKOS ŽEMĖS ŪKIO MINISTRAS

ĮSAKYMAS
DĖL De minimis PAGALBOS PAUKŠTIENOS IR KIAUŠINIŲ SEKTORIAUS ŪKIO SUBJEKTAMS, PATYRUSIEMS NUOSTOLIŲ DĖL COVID-19 LIGOS (KORONAVIRUSO INFEKCIJOS), TEIKIMO TAISYKLIŲ PATVIRTINIMO

2020 m. liepos 30 d. Nr. 3D-571
Vilnius


Vadovaudamasis Lietuvos Respublikos žemės ūkio, maisto ūkio ir kaimo plėtros įstatymo 8 straipsnio 4 dalimi,
t v i r t i n u  De minimis pagalbos paukštienos ir kiaušinių sektoriaus ūkio subjektams, patyrusiems nuostolių dėl COVID-19 ligos (koronaviruso infekcijos), teikimo taisykles (pridedama).



Žemės ūkio ministras	Andrius Palionis

PATVIRTINTA
Lietuvos Respublikos žemės ūkio ministro
2020 m. liepos 30 d. įsakymu Nr. 3D-571

DE MINIMIS PAGALBOS PAUKŠTIENOS IR KIAUŠINIŲ SEKTORIAUS ŪKIO SUBJEKTAMS, PATYRUSIEMS NUOSTOLIŲ DĖL COVID-19 LIGOS (KORONAVIRUSO INFEKCIJOS), TEIKIMO TAISYKLĖS

I SKYRIUS
BENDROSIOS NUOSTATOS

1. De minimis pagalbos paukštienos ir kiaušinių sektoriaus ūkio subjektams, patyrusiems nuostolių dėl COVID-19 ligos (koronaviruso infekcijos), teikimo taisyklės (toliau – Taisyklės) parengtos vadovaujantis 2013 m. gruodžio 18 d. Komisijos reglamentu (ES) Nr. 1407/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai su visais pakeitimais, 2013 m. gruodžio 18 d. Komisijos reglamentu (ES) Nr. 1408/2013 dėl Sutarties dėl Europos Sąjungos veikimo 107 ir 108 straipsnių taikymo de minimis pagalbai žemės ūkio sektoriuje su visais pakeitimais ir Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrosiomis administravimo taisyklėmis, patvirtintomis Lietuvos Respublikos žemės ūkio ministro 2010 m. lapkričio 8 d. įsakymu Nr. 3D-979 „Dėl Valstybės pagalbos žemės ūkiui, maisto ūkiui, žuvininkystei ir kaimo plėtrai ir kitų iš valstybės biudžeto lėšų finansuojamų priemonių bendrųjų administravimo taisyklių patvirtinimo“ (toliau – bendrosios administravimo taisyklės). 
2. Taisyklės nustato nereikšmingos (de minimis) pagalbos (toliau – pagalba) teikimo ūkio subjektams, vykdantiems pirminės gamybos ar perdirbimo veiklą paukštienos ir kiaušinių sektoriuose Lietuvos Respublikoje, nepriklausomai nuo jų teisinio statuso (toliau – įmonė), ir patyrusiems nuostolių dėl COVID-19, tvarką. Pagalba mokama iš Lietuvos Respublikos valstybės vardu pasiskolintų lėšų.
3. Pagalba teikiama Taisyklių 6 ir 11 punktuose nurodytoms įmonėms, jei jų pajamos 2020 m. kovo–birželio mėn. laikotarpiu, palyginti su 2019 m. tuo pačiu laikotarpiu, sumažėjo ne mažiau kaip 5 proc.
4. Taisyklėse vartojamos sąvokos:
4.1. kiaušiniai – kaip apibrėžta 2008 m. birželio 23 d. Komisijos reglamento (EB) Nr. 589/2008, kuriuo nustatomos išsamios Tarybos reglamento (EB) Nr. 1234/2007 įgyvendinimo taisyklės dėl prekybos kiaušiniais standartų, 1 straipsnio k punkte;
4.2. naminiai paukščiai – kaip apibrėžta 2008 m. birželio 16 d. Komisijos reglamento (EB) Nr. 543/2008, kuriuo nustatomos išsamios Tarybos reglamento (EB) Nr. 1234/2007 taikymo taisyklės dėl tam tikrų prekybos paukštiena standartų, 1 straipsnio 1 dalies a–e punktuose;
4.3. paukščių skerdenėlės – kaip apibrėžta reglamento (EB) Nr. 543/2008 2 straipsnio a punkte;
4.4. paukštienos dalys – kaip apibrėžta reglamento (EB) Nr. 543/2008 1 straipsnio 2 dalyje;
4.5. pirminė gamyba – kaip apibrėžta 2002 m. sausio 28 d. Europos Parlamento ir Tarybos reglamento (EB) Nr. 178/2002, nustatančio maistui skirtų teisės aktų bendruosius principus ir reikalavimus, įsteigiančio Europos maisto saugos tarnybą ir nustatančio su maisto saugos klausimais susijusias procedūras, 3 straipsnio 17 dalyje;
4.6. žemės ūkio produktai – kaip apibrėžta reglamento (ES) Nr. 1407/2013 2 straipsnio 1 dalies a punkte;
4.7. žemės ūkio produktų perdirbimas – kaip apibrėžta reglamento (ES) Nr. 1407/2013 2 straipsnio 1 dalies b punkte;
4.8. kitos Taisyklėse vartojamos sąvokos apibrėžtos bendrosiose administravimo taisyklėse ir žemės ūkio produktų pateikimo rinkai reikalavimuose.

II SKYRIUS
PAGALBOS TEIKIMO SĄLYGOS ĮMONĖMS, UŽSIIMANČIOMS PIRMINE ŽEMĖS ŪKIO PRODUKTŲ GAMYBA 

5. Vadovaujantis šio skyriaus nuostatomis skiriama pagalba, kurios teikimo pagrindas yra reglamentas (ES) Nr. 1408/2013, kompensuoti 10 proc. 2020 m. kovo–birželio mėn. laikotarpiu faktiškai patirtų įmonių gamybos sąnaudų. Pagalbos suma negali būti didesnė nei įmonės pajamų sumažėjimas 2020 m. kovo–birželio mėn. laikotarpiu, palyginti su 2019 m. tuo pačiu laikotarpiu. 
6. Pagalba teikiama įmonėms, kurios užsiima viena iš nurodytų veiklų:
6.1. augina naminius paukščius mėsai ir juos parduoda;
6.2. laiko vištas dedekles kiaušinių gavybai ir parduoda kiaušinius;
6.3. rūšiuoja ir pakuoja savo gavybos ir (ar) supirktus kiaušinius ir juos parduoda. 
7. Reikalavimai įmonėms, prašančioms pagalbos:
7.1. turėti gyvūninio maisto tvarkymo subjekto patvirtinimą arba būti registruotoms veiklai vykdyti ir registruotoms Valstybinės maisto ir veterinarijos tarnybos maisto tvarkymo registruose;
7.2. veiklą vykdyti Lietuvos Respublikoje.
8. Bendra vienai įmonei, apibrėžtai reglamento (ES) Nr. 1408/2013 2 straipsnio 2 dalyje, suteikta pagalbos suma negali būti didesnė kaip 20 000 Eur (dvidešimt tūkstančių eurų)  per bet kurį trejų finansinių metų laikotarpį. Bendra pagalbos, suteiktos vadovaujantis reglamento (ES) Nr. 1408/2013 nuostatomis, suma pirminės žemės ūkio produktų gamybos sektoriuje veiklą vykdančioms įmonėms per bet kurį trejų finansinių metų laikotarpį negali viršyti reglamento (ES) Nr. 1408/2013 I priede nurodytos nacionalinės ribos. Jei pareiškėjui suteikus apskaičiuotą pagalbos sumą pagal Taisykles būtų viršytos šiame punkte nurodytos ribos, priimant sprendimą dėl pagalbos suteikimo apskaičiuota pagalba sumažinama tiek, kad pirmiau nurodytos ribos nebūtų viršytos. Jei vienai įmonei, apibrėžtai reglamento (ES) Nr. 1408/2013 2 straipsnio 2 dalyje, suteikus apskaičiuotą pagalbos sumą pagal Taisykles būtų viršytos šiame punkte nurodytos ribos, priimant sprendimą dėl pagalbos suteikimo apskaičiuota pagalba susijusiems pareiškėjams proporcingai sumažinama tiek, kad pirmiau nurodytos ribos nebūtų viršytos.
9. Teikiant pagalbą, turi būti laikomasi šių reikalavimų:
9.1. pagalba teikiama, jei pareiškėjas nėra gavęs paramos iš kitų nacionalinių ir ES programų išlaidoms, numatytoms šiame skyriuje, finansuoti;
9.2. apskaičiuojant pagalbą turi būti laikomasi reglamento (ES) Nr. 1408/2013 3 straipsnio  8 ir 9 dalies nuostatų bei 5 straipsnio 1 ir 2 dalies nuostatų.

III SKYRIUS
PAGALBOS TEIKIMO SĄLYGOS ĮMONĖMS, UŽSIIMANČIOMS ŽEMĖS ŪKIO PRODUKTŲ PERDIRBIMO VEIKLA

10. Vadovaujantis šio skyriaus nuostatomis skiriama pagalba, kurios teikimo pagrindas yra reglamentas (ES) Nr. 1407/2013, kompensuoti 100 proc. faktiškai patirtų sandėliavimo kaštų už padidėjusį 2020 m. kovo–birželio mėn. laikotarpiu sandėliuojamų produktų (užšaldytų ar giliai užšaldytų paukščių skerdenėlių ir paukštienos dalių, kiaušinių miltelių, užšaldytų kiaušinių produktų) kiekį, lyginant su 2019 m. to pačio laikotarpio sandėliuojamų produktų kiekiu. Pagalbos suma negali būti didesnė nei įmonės pajamų sumažėjimas 2020 m. kovo–birželio mėn. laikotarpiu, palyginti su 2019 m. tuo pačiu laikotarpiu.
11. Pagalba teikiama įmonėms, kurios užsiima viena iš nurodytų veiklų:
11.1. skerdžia savo užaugintus ir (ar) supirktus naminius paukščius ir parduoda iš jų pagamintą produkciją;
11.2. perdirba kiaušinius ir parduoda kiaušinių produktus.
12. Reikalavimai įmonėms, prašančioms pagalbos:
12.1. turėti gyvūninio maisto tvarkymo subjekto patvirtinimą arba būti registruotoms veiklai vykdyti ir registruotoms Valstybinės maisto ir veterinarijos tarnybos maisto tvarkymo registruose;
12.2. veiklą vykdyti Lietuvos Respublikoje.
13. Vienai įmonei, apibrėžtai reglamento (ES) Nr. 1407/2013 2 straipsnio 2 dalyje, suteikta pagalbos suma negali būti didesnė kaip 200 000 Eur (du šimtai tūkstančių eurų) per bet kurį trejų finansinių metų laikotarpį. Kai pareiškėjui suteikus apskaičiuotą pagalbos sumą pagal Taisykles būtų viršijama bendra šiame punkte nurodyta pagalbos suma, priimant sprendimą dėl pagalbos suteikimo apskaičiuota pagalba sumažinama tiek, kad pirmiau nurodyta riba nebūtų viršyta. Jei vienai įmonei, apibrėžtai reglamento (ES) Nr. 1407/2013 2 straipsnio 2 dalyje, suteikus apskaičiuotą pagalbos sumą pagal Taisykles būtų viršytos šiame punkte nurodytos ribos, priimant sprendimą dėl pagalbos suteikimo apskaičiuota pagalba susijusiems pareiškėjams proporcingai sumažinama tiek, kad pirmiau nurodytos ribos nebūtų viršytos.
14. Teikiant pagalbą turi būti laikomasi šių reikalavimų:
14.1. pagalba teikiama, jei pareiškėjas nėra gavęs paramos iš kitų nacionalinių ir ES programų išlaidoms, numatytoms šiame skyriuje, finansuoti;
14.2. jei pagalbos gavėjas vykdo veiklą keliuose sektoriuose, teikiama pagalba sumuojama vadovaujantis Komisijos reglamento (ES) Nr. 1407/2013 5 straipsnio 1 dalies nuostatomis;
14.3. jei pagalbos gavėjas reorganizuojamas, turi būti taikomos Komisijos reglamento (ES) Nr. 1407/2013 3 straipsnio 8 ir 9 dalies nuostatos.

IV SKYRIUS
PARAIŠKOS PATEIKIMO, ADMINISTRAVIMO IR PAGALBOS SKYRIMO TVARKA

15. Paraiškos forma pateikiama Taisyklių priede ir skelbiama Nacionalinės mokėjimo agentūros prie Žemės ūkio ministerijos (toliau – Agentūra) tinklalapyje. Viena paraiška teikiama pagal Taisyklių II arba III skyriaus nuostatas. 
16. Agentūra savo tinklalapyje skelbia kvietimą teikti paraiškas pagal Taisykles, nurodydama paraiškų priėmimo terminą, paraiškų pateikimo vietą, informaciją, kur galima rasti paramos teikimo tvarką ir paraiškos formą, visoms priimamoms paraiškoms kvietimo laikotarpiui skiriamą bendrą paramos sumą ir kitą informaciją.
17. Paraiška ir pridedami dokumentai turi būti pateikti asmeniškai, per įgaliotą asmenį, atsiųsti per kurjerį arba registruota pašto siunta Agentūrai (adresas: Blindžių g. 17, 08111 Vilnius), arba elektronine forma, pateikiant užpildytas formas doc, docx, excel formatu. Šiuo būdu teikiami dokumentai turi būti pasirašyti kvalifikuotu elektroniniu parašu arba suformuoti elektroninėmis priemonėmis, kurios leidžia užtikrinti teksto vientisumą ir nepakeičiamumą, ir pateikti Agentūrai elektroniniu paštu dokumentai@nma.lt. 
18. Kartu su paraiška pareiškėjas pateikia:
18.1. buhalterinės apskaitos dokumentus, pagrindžiančius paraiškoje pateiktų duomenų teisingumą;
18.2. kitus dokumentus, reikalingus paramos administravimui ir (ar) išmokėjimui;
18.3. jei pagalbos gavėjas reorganizuojamas, tai įrodančius dokumentus.
19. Paraiška ir visos pridedamos formos bei papildomi dokumentai turi būti pildomi lietuvių kalba. Kita kalba užpildytos paramos paraiškos, visos pridedamos formos bei papildomi dokumentai nepriimami. Jei papildomi dokumentai yra užsienio kalba, turi būti pateikti vertimai į lietuvių kalbą.
20. Paraiška ir visos pridedamos formos turi būti užpildytos elektroninėmis priemonėmis, kiekvienas lapas turi būti patvirtintas pareiškėjo parašu. Ranka užpildyti ir (arba) nepasirašyti dokumentai nepriimami.
21. Paraiškos vertinamos ir jų vertinimo procesas organizuojamas Taisyklių ir bendrųjų administravimo taisyklių nustatyta tvarka.
22. Paraiškos vertinimas negali trukti ilgiau kaip 15 darbo dienų nuo jos užregistravimo Agentūroje dienos, išskyrus atvejus, kai pareiškėjui išsiųstas paklausimas dėl papildomos informacijos ir (arba) dokumentų pateikimo. Gavus atsakymą, paraiškos vertinimas negali trukti ilgiau kaip 10 darbo dienų. Vertindama paraišką Agentūra, vadovaudamasi Suteiktos valstybės pagalbos ir nereikšmingos (de minimis) pagalbos registro nuostatais, patvirtintais Lietuvos Respublikos Vyriausybės 2005 m. sausio 19 d. nutarimu Nr. 35 „Dėl Suteiktos valstybės pagalbos ir nereikšmingos (de minimis) pagalbos registro nuostatų patvirtinimo“ (toliau – Registro nuostatai), ir Suteiktos valstybės pagalbos ir nereikšmingos (de minimis) pagalbos duomenų tvarkymo taisyklėmis, patvirtintomis Lietuvos Respublikos konkurencijos tarybos 2015 m. lapkričio 13 d. nutarimu Nr. 1S-120/2015 „Dėl Suteiktos valstybės pagalbos ir nereikšmingos (de minimis) pagalbos duomenų tvarkymo taisyklių patvirtinimo“, patikrina, ar pareiškėjui (įskaitant su juo reglamento (ES) Nr. 1408/2013 2 straipsnio 2 dalyje ar reglamento (ES) Nr. 1407/2013 2 straipsnio 2 dalyje nurodytais ryšiais susijusius ūkio subjektus) suteikus pagalbą pagal Taisykles nebus viršytos Taisyklių 8 arba 13 punktuose nurodytos ribos.
23. Sprendimą dėl pagalbos skyrimo arba neskyrimo priima Agentūra savo nustatyta tvarka. 
24. Priėmus sprendimą skirti pagalbą, pareiškėjas tampa pagalbos gavėju. Agentūra, priėmusi sprendimą skirti pagalbą, vadovaudamasi Registro nuostatais per Registro nuostatuose nustatytą terminą pateikia Suteiktos valstybės pagalbos ir nereikšmingos (de minimis) pagalbos registrui duomenis apie pagalbos gavėjams skirtą pagalbą ir per 10 darbo dienų nuo sprendimo priėmimo dienos informuoja pagalbos gavėją apie sprendimą skirti pagalbą. Suteiktos valstybės pagalbos ir nereikšmingos (de minimis) pagalbos registrui pateikta informacija apie suteiktą pagalbą tikslinama Registro nuostatuose nustatyta tvarka.
25. Agentūra apie sprendimą dėl pagalbos neskyrimo informuoja pareiškėjus registruotu laišku per 10 darbo dienų nuo sprendimo priėmimo dienos, nurodydama paraiškos atmetimo ar pagalbos neskyrimo priežastis ir sprendimo apskundimo tvarką.
26. Agentūra užsako lėšas ir išmoka jas paramos gavėjams bendrosiose administravimo taisyklėse nustatyta tvarka.
27. Agentūra teikia ataskaitas Žemės ūkio ministerijai bendrosiose administravimo taisyklėse nustatyta tvarka.

V SKYRIUS
KONTROLĖ IR PRIEŽIŪRA

28. Kontrolė ir priežiūra vykdoma Taisyklių ir bendrųjų administravimo taisyklių nustatyta tvarka. Paramos teikimo ir įsipareigojimų vykdymo priežiūrą atlieka Agentūra.
29. Agentūra atlieka:
29.1. administracines patikras, patikrindama visų įmonių pateiktus dokumentus pagalbai išmokėti;
29.2. užsakomąją patikrą vietoje, jei vertinant kyla įtarimų, kad dokumentuose pateikta netiksli, neišsami ar klaidinanti informacija. 

VI SKYRIUS
FUNKCIJOS IR ATSAKOMYBĖ

30. Subjektai, teikiantys duomenis pagal Taisykles, atsako už jų teikiamų duomenų teisingumą ir jų pateikimą Taisyklėse nustatytais terminais.
31. Agentūra atsako už tinkamą mokėtinų pagalbos sumų pareiškėjams apskaičiavimą, pagalbos lėšų išmokėjimą ir apskaitą, duomenų į Suteiktos valstybės pagalbos ir nereikšmingos (de minimis) pagalbos registrą pateikimą.
32. Agentūra ir jos darbuotojai privalo saugoti pareiškėjų / pagalbos gavėjų komercines paslaptis, kurias jie sužino vykdydami Taisyklėse nurodytas funkcijas, ir pareiškėjų / pagalbos gavėjų sutikimu privalo jas naudoti tik tiems tikslams, dėl kurių jos buvo pateiktos. Agentūra ir jos darbuotojai, atskleidę komercines paslaptis, atsako įstatymų nustatyta tvarka.
33. Pareiškėjai ar pagalbos gavėjai, gavę pagalbą neteisėtai, ir asmenys, prisidėję prie neteisėto pagalbos gavimo (pareiškėjų pateiktuose prašymuose sąmoningai patvirtinę klaidingus duomenis), atsako Lietuvos Respublikos įstatymų nustatyta tvarka. Sankcijos taikomos ir neteisėtai gauta pagalba grąžinama bendrosiose administravimo taisyklėse nustatyta tvarka.
34. Pagal Taisykles nustatomos tokios sankcijos:
34.1. jei pareiškėjas ar paramos gavėjas pateikė melagingos informacijos – išmokėta pagalba susigrąžinama;
34.2. jei paaiškėja, kad pagalba ar jos dalis išmokėta nepagrįstai – ši pagalba ar jos dalis susigrąžinama.
35. Sankcijos pareiškėjui ar paramos gavėjui netaikomos, jei nustatytų reikalavimų nesilaikoma dėl nenugalimos jėgos (force majeure) aplinkybių. Apie jas pareiškėjas ar paramos gavėjas turi pranešti Agentūrai per 15 darbo dienų nuo šių aplinkybių atsiradimo ir pateikti įrodymo dokumentus.

VII SKYRIUS
BAIGIAMOSIOS NUOSTATOS

36. Agentūra savo tinklalapyje skelbia pagalbos gavėjų, kuriems iš valstybės biudžeto skirta pagalba, sąrašus ir skirtas sumas.
37. Agentūra privalo ne trumpiau kaip 10 metų nuo paskutinės pagalbos pagal Taisykles suteikimo dienos saugoti visą su pagalbos teikimu susijusią informaciją ir dokumentus.
38. Pasikeitus Taisyklėse nurodytiems teisės aktams, tiesiogiai taikomos naujos šių teisės aktų nuostatos. 
___________________

