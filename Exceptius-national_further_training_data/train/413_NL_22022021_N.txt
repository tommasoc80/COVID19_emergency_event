Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat het wenselijk is om de
verspreiding van het SARS-CoV-2-virus zoveel mogelijk te belemmeren en
in verband daarmee in de Wet publieke gezondheid een tijdelijke
bevoegdheid te creëren om het vertoeven in de openlucht te beperken;
Zo is het, dat Wij, de Afdeling advisering van de Raad van State
gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:
ARTIKEL I. WIJZIGING WET PUBLIEKE GEZONDHEID
De Wet publieke gezondheid wordt als volgt gewijzigd:
0A
Aan artikel 58c wordt een lid toegevoegd, luidende:
7. Een krachtens artikel 58j, eerste lid, onderdeel f, vastgestelde
ministeriële regeling vervalt uiterlijk drie weken na de inwerkingtreding
ervan.
A
Artikel 58e wordt als volgt gewijzigd:
1. In het tweede lid, onder b, wordt na «eerste lid,» ingevoegd «onder a
tot en met e,».
2. In het tweede lid wordt onder vervanging van de punt aan het slot
van onderdeel b door een puntkomma een onderdeel ingevoegd,
luidende:
c. de krachtens artikel 58j, eerste lid, onder f, gestelde regels, indien dat
in die regels is bepaald.
3. In het derde lid wordt na «ontheffing» ingevoegd «als bedoeld in het
tweede lid, onder a of b,».
B
Aan artikel 58j, eerste lid, wordt onder vervanging van de punt aan het
slot van onderdeel e door een puntkomma een onderdeel toegevoegd,
luidende:
f. het vertoeven in de openlucht, met dien verstande dat onder
openlucht niet wordt begrepen openlucht behorende bij een woning of
een gedeelte daarvan of bij het woongedeelte van een voertuig of
vaartuig.
C
In artikel 68bis, eerste lid, onder a, wordt na «onder b» ingevoegd «of
c».
ARTIKEL II. OVERGANGSRECHT
De Tijdelijke regeling landelijke avondklok covid-19 wordt, met
uitzondering van artikel 6 van die regeling, aangemerkt als een geldende
regeling als bedoeld in artikel 58j, eerste lid, aanhef en onder f, van de
Wet publieke gezondheid.
ARTIKEL III. INWERKINGTREDING
Deze wet treedt in werking op het tijdstip van uitgifte van het Staatsblad
waarin zij wordt geplaatst.
ARTIKEL IV. CITEERTITEL
Deze wet wordt aangehaald als: Tijdelijke wet beperking vertoeven in de
openlucht covid19.
Lasten en bevelen dat deze in het Staatsblad zal worden geplaatst en
dat alle ministeries, autoriteiten, colleges en ambtenaren die zulks
aangaat, aan de nauwkeurige uitvoering de hand zullen houden.
Gegeven te ’s-Gravenhage, 22 februari 2021
Willem-Alexander
De Minister van Justitie en Veiligheid,
F.B.J. Grapperhaus
Uitgegeven de tweeëntwintigste februari 2021
De Minister van Justitie en Veiligheid,
F.B.J. Grapperhaus
