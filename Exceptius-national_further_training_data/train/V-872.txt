
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LABORATORINIŲ TYRIMŲ COVID-19 LIGAI (KORONAVIRUSO INFEKCIJAI) DIAGNOZUOTI SOCIALINES PASLAUGAS TEIKIANČIŲ ĮSTAIGŲ DARBUOTOJAMS PREVENCINIU TIKSLU ORGANIZAVIMO

2020 m.  balandžio 15  d. Nr. V-872 
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 4 punktu, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir siekdamas užtikrinti laboratorinių tyrimų COVID-19 ligai (koronaviruso infekcijai) diagnozuoti paimant tepinėlius iš nosiaryklės ir ryklės socialines paslaugas teikiančių įstaigų darbuotojams prevenciniu tikslu (toliau – prevenciniai laboratoriniai tyrimai COVID-19 ligai diagnozuoti) atlikimą bei tinkamai valdyti ekstremalią situaciją ir užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1.	Nustatyti, kad prevenciniai laboratoriniai tyrimai COVID-19 ligai diagnozuoti prioriteto tvarka turi būti atliekami šiems socialines paslaugas teikiančių įstaigų darbuotojams:
1.1.	visi stacionarioje socialinės (ilgalaikės, trumpalaikės) globos institucijoje, turinčioje daugiau nei 100 gyventojų, tiesiogiai paslaugas asmenims teikiantys darbuotojai;
1.2.	visi stacionarioje socialinės (ilgalaikės, trumpalaikės) globos institucijoje, turinčioje iki 100 gyventojų, tiesiogiai paslaugas asmenims teikiantys darbuotojai;
1.3.	stacionarioje socialinės (ilgalaikės, trumpalaikės) globos institucijoje netiesiogiai paslaugas asmenims teikiantys, tačiau su socialinių paslaugų teikimo procesu neišvengiamai susiję darbuotojai;
1.4.	integralias socialinės globos ir slaugos paslaugas į namus teikiantys darbuotojai;
1.5.	kiti socialines paslaugas teikiantys darbuotojai.
2.	Atsižvelgiant į laboratorijų pajėgumus ir nesant galimybės vienu metu ištirti visų darbuotojų pagal atskirą 1.1.–1.5 papunkčiuose nurodytą prioritetą, prevenciniu tikslu tikrintini darbuotojai turi būti atrenkami atsižvelgiant į tai, ar darbuotojai per pastarąsias 14 d. turėjo kontaktų su asmenimis, kuriems yra patvirtinta COVID-19 liga (koronaviruso infekcija), ar darbuotojai taip pat dirba ir kitose asmens sveikatos priežiūros, socialinių paslaugų ar kitose įstaigose bei organizacijose, kurios teikia paslaugas asmenims, ar darbuotojai dirba su slaugomais ar sunkią negalią turinčiais asmenimis, ar darbuotojai dirba su izoliuotose patalpose apgyvendintais asmenimis, ar darbuotojai savo pamainos metu paslaugas teikia 20 ir daugiau asmenų, ar darbuotojai turi lėtinių susirgimų, ar darbuotojai yra senyvo amžiaus.
3.	Nustatyti, kad prevenciniai laboratoriniai tyrimai COVID-19 ligai (koronaviruso infekcijai) diagnozuoti turi būti atliekami:
3.1.	1 punkte nustatytu eiliškumu ir atsižvelgiant į 2 punkte nustatytas sąlygas. Kita prioriteto asmenų grupė tiriama tik tuomet, kai ištirti visi prieš tai nurodytos prioriteto grupės asmenys;
3.2.	periodiškai kas 7 dienas.
4.	Įpareigoti Lietuvos savivaldybių administracijas: 
4.1.	patvirtinti ėminių paėmimo savivaldybės teritorijoje veikiančiose nepriklausomai nuo jų pavaldumo ir nuosavybės formos socialines paslaugas teikiančiose įstaigose ir jų ištyrimo (įskaitant pristatymą į priskirtą laboratoriją) organizavimo tvarką ir užtikrinti jos įgyvendinimą;
4.2.	užtikrinti, kad šioje tvarkoje būtų nustatyta, kad tikrinimai turi būti atliekami pagal 1 punkte nustatytą eiliškumą;
4.3.	užtikrinti patvirtintos tvarkos įgyvendinimą atsižvelgiant į savivaldybėms pagal apskritis Lietuvos Respublikos sveikatos apsaugos ministro 2020 m. kovo 27 d. sprendimu Nr. V-593 „Dėl sveikatos priežiūros specialistų testavimo siekiant valdyti COVID-19 ligos (koronaviruso infekcijos) plitimą“(toliau - OV sprendimas Nr. V-593) priskirtų laboratorijų pajėgumus;
4.4.	bendradarbiauti su visomis savivaldybės teritorijoje veikiančiomis socialines paslaugas teikiančiomis įstaigomis nepriklausomai nuo jų pavaldumo ir nuosavybės formos, siekiant tiksliau sudaryti bendrą prevenciškai tikrintinų darbuotojų sąrašą ir grafiką.
4.5.	užtikrinti statistinių duomenų apie kiekvienos socialines paslaugas teikiančių įstaigų patikrintus darbuotojus kaupimą (patikrintų darbuotojų skaičius, teigiamų ir neigiamų tyrimų atsakymų skaičius) ir pateikimą Socialinių paslaugų priežiūros departamentui prie Socialinės apsaugos ir darbo ministerijos el. paštu data@sppd.lt  kiekvieną ketvirtadienį iki 12 val.
5.	Įpareigoti socialines paslaugas teikiančių įstaigų vadovus:
5.1.	sudaryti įstaigoje dirbančių ir prevenciniu tikslu tikrintinų darbuotojų sąrašus, vadovaujantis šio sprendimo 1 punkte nustatytais prioritetais bei 2 punkte nustatytas sąlygas ir pateikti savivaldybės administracijai pagal teritorinį principą;
5.2.	bendradarbiauti su savivaldybės administracija pagal įstaigos veikimo teritoriją, teikti visą prašomą ir reikalingą informaciją, susijusią su įstaigoje dirbančių ir prevenciniu tikslu tikrintinų darbuotojų sąrašų sudarymu;
5.3.	užtikrinti darbuotojų dalyvavimą tikrinimuose pagal savivaldybės pateiktą grafiką.
6.	Įpareigoti laboratorijas, kurios pagal OV sprendimą Nr. V-593 priskirtos pagal apskritis, užtikrinti prevencinių laboratorinių tyrimų COVID-19 ligai diagnozuoti atlikimą.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		   Aurelijus Veryga

