Regeling van de Ministers van Volksgezondheid, Welzijn en Sport, van Justitie en Veiligheid en van Binnenlandse Zaken en Koninkrijksrelaties van 22 januari 2021, kenmerk 1812435-217079-WJZ, tot wijziging van de Tijdelijke regeling maatregelen covid-19 in verband met een vervroegde sluiting van publieke plaatsen in verband met een avondklok en een verlaging van de maximale groepsgrootte bij uitvaarten
De Ministers van Volksgezondheid, Welzijn en Sport, van Justitie en Veiligheid en van Binnenlandse Zaken en Koninkrijksrelaties,

Handelende in overeenstemming met de Minister van Economische Zaken en Klimaat;

Handelende in overeenstemming met het gevoelen van de ministerraad;

Gelet op de artikelen 58g, eerste lid, en 58h, eerste lid, van de Wet publieke gezondheid;

Besluiten:

ARTIKEL I
De Tijdelijke regeling maatregelen covid-19 wordt als volgt gewijzigd:

A

In de artikelen 3.1, tweede lid, onder c, 3.2, tweede lid, onder b, en 4.2, tweede lid, onder b, van de Tijdelijke regeling maatregelen covid-19 wordt ‘honderd’ vervangen door ‘vijftig’.

B

Aan artikel 4.4 wordt een lid toegevoegd, luidende:

5.De afhaalfunctie van eet- en drinkgelegenheden, als bedoeld in het tweede lid, onder b, is gesloten tussen 20.45 uur en 07.00 uur, zolang artikel 1 van de Tijdelijke regeling landelijke avondklok covid-19 geldt.

C

Artikel 4.5 wordt als volgt gewijzigd:

1. Voor de tekst wordt de aanduiding ‘1.’ geplaatst.

2. In het eerste lid (nieuw) vervalt ‘, met uitzondering van een winkel in de levensmiddelenbranche’.

3. Er worden twee leden toegevoegd, luidende:

2.Het eerste lid is niet van toepassing op:

a.een apotheek;

b.een winkel in een tankstation, voor zover het de verkoop betreft van brandstof en smeermiddelen voor voer- of vaartuigen en benodigdheden voor gebruik, reiniging of spoedeisende reparaties van voer- of vaartuigen alsmede accessoires daarvoor;

c.een winkel in een tankstation, voor zover het de verkoop betreft van andere goederen dan als bedoeld onder b;

d.een andere winkel in de levensmiddelenbranche dan als bedoeld onder c.

3.Een winkel in de levensmiddelenbranche, als bedoeld in het tweede lid, onder c en d, tenzij het een winkel als bedoeld in onderdeel d van dat lid betreft die zich bevindt op een luchthaven na de securitycheck, wordt tussen 20.45 uur en 06.00 uur niet voor publiek opengesteld, zolang artikel 1 van de Tijdelijke regeling landelijke avondklok covid-19 geldt.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst, met uitzondering van artikel I, onderdeel A, dat in werking treedt met ingang van 25 januari 2021.

Deze regeling zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
H.M. de Jonge

De Minister van Justitie en Veiligheid,
F.B.J. Grapperhaus

De Minister van Binnenlandse Zaken en Koninkrijksrelaties,
K.H. Ollongren

TOELICHTINGAlgemeen1. Inleiding
Deze regeling wijzigt de Tijdelijke regeling maatregelen covid-19. Op grond van deze regeling moeten winkels in de levensmiddelenbranche en de afhaalfunctie van restaurants en cafés om 20.45 uur sluiten. Ook strekt deze regeling ertoe de maximale groepsgrootte bij uitvaarten te verlagen.

Vervroegde sluitingstijd
De Tijdelijke regeling landelijke avondklok covid-19 introduceert een avondklok als maatregel in de bestrijding van de epidemie van het virus SARS-CoV-2, met de strekking dat het tussen 21.00 uur en 04.30 uur verboden is te vertoeven in de openlucht, met uitzondering van bepaalde gevallen waarin daarvoor een geldige reden bestaat. De grondslag voor het instellen van een avondklok is artikel 8, eerste lid, van de Wet buitengewone bevoegdheden burgerlijk gezag (Wbbbg). Artikel 8, eerste lid, Wbbbg dient bij koninklijk besluit in werking te worden gesteld. Middels een ministeriële regeling wordt invulling gegeven aan de bevoegdheid van dat artikel. Dat gebeurt niet met deze regeling, die de beslissing tot een avondklok als uitgangspunt neemt, maar met de Tijdelijke regeling landelijke avondklok covid-19. Doordat het personen niet meer is toegestaan tussen 21.00 uur en 04.30 uur in de openlucht te vertoeven, ligt het in de rede publieke plaatsen, zoals winkels in de levensmiddelenbranche en de afhaalfunctie van restaurants, eveneens te sluiten vanaf kort voor aanvang van de avondklok. Dit vraagt wijziging van de Tijdelijke regeling maatregelen covid-19 (Trm). Deze regeling strekt hiertoe.

Voor het belang en de onderbouwing van het instellen van een avondklok wordt verwezen naar de toelichting op de Tijdelijke regeling landelijke avondklok covid-19.

Winkels in de levensmiddelenbranche en de afhaalfunctie van restaurants en van cafés moeten op grond van deze regeling om 20.45 uur sluiten. Door deze publieke plaatsen vijftien minuten eerder te sluiten dan de avondklok geldt, wordt bevorderd dat personen na 21.00 uur niet meer in de openlucht vertoeven. Het gelden van de avondklok heeft vanzelfsprekend ook invloed op andere publieke plaatsen, waarvoor regels gelden op grond van de Trm. Het ligt in de rede dat locaties die nog geopend mogen zijn op grond van de Trm, ook niet meer geopend zijn gedurende de tijdspanne dat de avondklok geldt, omdat het personen vanaf dat moment niet meer toegestaan is in de openlucht te vertoeven.

Het sluiten van winkels in de levensmiddelenbranche om 20.45 uur is wenselijk, omdat het publiek voor het doen van boodschappen niet is uitgezonderd van de avondklok. Het open laten zijn van winkels in de levensmiddelenbranche na 20.45 uur staat daarmee op gespannen voet. Om bij voorbaat te verduidelijken dat deze winkels, zoals supermarkten, niet geopend mogen blijven, is expliciet bepaald dat deze gesloten moeten worden om 20.45 uur, zodat de toegestane openingstijden niet overlappen met de uren van een avondklok waarop het ter plaatse verboden is in de openlucht te vertoeven en het dus voor het publiek niet toegestaan is van of naar de winkel te gaan. Dit ligt anders voor tankstations, voor zover het de verkoop betreft van brandstof en smeermiddelen voor voer- of vaartuigen en benodigdheden voor gebruik, reiniging of spoedeisende reparaties van voer- of vaartuigen alsmede accessoires daarvoor, in verband met hun rol voor het vervoer dat ook onder de avondklok, zij het in beperkte mate, noodzakelijk kan blijven. Ook is een uitzondering opgenomen voor apotheken, omdat personen voor medische hulp of een calamiteit medicijnen nodig kunnen hebben.

De bepalingen zijn zo vormgegeven dat wanneer de avondklok om welke reden dan ook vervalt, van rechtswege wordt teruggevallen op de oude situatie.

Verlaging van de maximale groepsgrootte bij uitvaarten
Op grond van deze regeling wordt het maximaal aantal toegestane personen bij een uitvaart verlaagd van honderd naar vijftig personen. Daarbij wordt aangesloten bij het 96e OMT-advies (deel 2). Het OMT geeft aan dat beperking van samenscholingen en groepsvorming een duidelijk invloed heeft op de mate van overdracht van het virus en geeft in dat verband aan het risicovol te vinden dat het er thans maximaal honderd gasten bij een uitvaart aanwezig mogen zijn. Het kabinet neemt het advies om het aantal mensen dat fysiek aanwezig mag zijn bij uitvaarten te beperken en stelt het maximum op vijftig personen. Deze maatregel zal ingaan op maandag 25 januari 2021 opdat geanticipeerd kan worden op het aantal van vijftig personen.

2. Regeldruk
Deze regeling heeft geen gevolgen voor de regeldruk voor burgers, bedrijven/instellingen of professionals.

3. Verhouding gemeentelijke regelgeving
De fase waarin de bestrijding van het virus zich bevindt, maakt dat lokaal maatwerk van de burgemeester slechts zeer beperkt kan worden toegepast. Alle gemeenten zitten in inschalingsniveau ‘zeer ernstig’, het aantal besmettingen ligt hoog en de druk op de zorg is groot. Daarom worden op het niveau van het Rijk uniforme maatregelen genomen om het aantal besmettingen terug te brengen. Deze ministeriële regeling bevat geen aanvullende ontheffingsmogelijkheden voor de burgemeester op grond van artikel 58e, tweede lid, aanhef en onder b, Wpg, en evenmin bevoegdheden voor de burgemeester om plaatsen aan te wijzen waar bepaalde maatregelen gelden (artikel 58e, vijfde lid, Wpg). De maatregelen die in deze regeling worden genomen, lenen zich niet voor ontheffingen op grond van artikel 58e, tweede lid, Wpg of aanscherping bij autonome gemeentelijke verordening, omdat personen daarmee in de situatie kunnen komen dat de avondklok wordt overtreden of dat personen de toegang tot andere winkels in de levensmiddelenbranche nog strenger wordt beperkt, wat het doen van de dagelijkse boodschappen problematisch kan maken.

4. Spoedprocedure
De procedure van artikel 58c van de Wet publieke gezondheid (hierna: Wpg) zou tot gevolg hebben dat de vervroegde sluiting van voornoemde publieke plaatsen niet eerder dan 30 januari 2021 in werking kan treden. De avondklok geldt echter vanaf 23 januari 2021. Winkels in de levensmiddelenbranche en de afhaalfunctie van restaurants en cafés zouden in dat geval tot een later tijdstip geopend zijn, dan de tijden waarop de avondklok geldt, hetgeen niet wenselijk is. Naar ons oordeel kan daarom de uitgestelde inwerkingtreding van ten minste een week – die uitgangspunt dient te zijn bij de vaststelling van maatregelen op basis van hoofdstuk Va Wpg – in deze zeer dringende omstandigheden niet worden afgewacht. Daarom is toepassing gegeven aan de spoedprocedure van artikel 58c, derde lid, Wpg.

ArtikelsgewijsArtikel IOnderdeel A
In de artikelen 3.1, 3.2 en 4.2 is bepaald dat niet meer dan honderd personen aanwezig mogen zijn bij een uitvaart. Zoals in paragraaf 1 is toegelicht, wordt het maximale aantal toegestane personen bij een uitvaart verlaagd naar vijftig personen. Onderdeel A regelt deze wijziging.

Onderdeel B
Op grond van onderdeel B wordt, zolang de avondklok geldt, de sluitingstijd van de afhaalfunctie van restaurants en cafés vastgesteld op 20.45 uur.

Onderdeel C
Onderdeel B wijzigt artikel 4.5 van de Trm. Op grond van artikel 4.5 Trm geldt een uitzondering voor winkels in de levensmiddelenbranche op het verbod om geopend te zijn tussen 20.00 uur en 06.00 uur. De uitzondering voor winkels in de levensmiddelenbranche moet, zolang de avondklok van toepassing is, in tijd beperkt worden. Deze winkels zullen namelijk vijftien minuten voor het ingaan van de avondklok, dus om 20.45 uur, moeten sluiten. Op het verbod op openstelling van winkels na 20.00 uur moet verder een uitzondering bestaan voor apotheken en tankstations, voor zover het de verkoop betreft van brandstof en smeermiddelen voor voer- of vaartuigen en benodigdheden voor gebruik, reiniging of spoedeisende reparaties van voer- of vaartuigen alsmede accessoires daarvoor. Er is aansluiting gezocht bij de artikelen 2 en 6 van het Vrijstellingenbesluit Winkeltijdenwet.

Tot slot is er een uitzondering op het verbod op openstelling van winkels na 20.45 uur voor winkels in de levensmiddelenbranche die zich bevinden op luchthavens na de securitycheck. Deze winkels zijn nodig voor degenen die zich daar bevinden in de avond en nacht, zodat zij de gelegenheid hebben levensmiddelen te kopen. Aangezien men zich in de luchthaven bevindt, is de avondklok niet van toepassing, en is een vervroegde sluiting niet nodig. Bovendien blijft met deze uitzondering een eenduidige situatie bestaan op luchthavens na de securitycheck: de eet- en drinkgelegenheden blijven daar ook uitgezonderd van de vervroegde sluitingstijd (zie artikel 4.4, tweede lid, aanhef en onder f, en het nieuwe vijfde lid, Trm).

Artikel II
Gelet op artikel 58c, derde lid, Wpg treedt deze ministeriële regeling onverwijld na de vaststelling en bekendmaking in werking, aangezien sprake is van een zeer dringende omstandigheid waarin ter beperking van gevaar direct moet worden gehandeld. Dit geldt niet voor artikel I, onderdeel A, dat in werking treedt met ingang van 25 januari 2021. Vanwege de vereiste spoed wordt daarbij afgeweken van de zogeheten vaste verandermomenten en de minimuminvoeringstermijn van drie maanden. De regeling wordt binnen twee dagen na vaststelling aan beide Kamers der Staten-Generaal overgelegd. De regeling vervalt van rechtswege indien de Tweede Kamer binnen een week na de toezending besluit niet in te stemmen met de regeling.

De Minister van Volksgezondheid, Welzijn en Sport,
mede namens de Minister van Justitie en Veiligheid en de Minister van Binnenlandse Zaken en Koninkrijksrelaties,
H.M. de Jonge

