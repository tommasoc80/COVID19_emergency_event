BEK nr 456 af 20/04/2020
Bekendtgørelse om forbud mod store forsamlinger i forbindelse med håndteringen af covid-19

I medfør af § 1, stk. 2, § 6 og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med justitsministeren fastsættes:

§ 1. Det er forbudt at afholde og deltage i indendørs og udendørs arrangementer, begivenheder, aktiviteter eller lignende, hvor der er flere end 500 personer til stede, jf. dog stk. 2 og 3.

Stk. 2. Stk. 1 gælder ikke for forsamlinger med et politisk eller andet meningsbefordrende øjemed.

Stk. 3. Stk. 1 gælder ikke for Folketinget.

§ 2. Politiet har uden retskendelse adgang til lokaler og andre lokaliteter med henblik på kontrol af overholdelsen af forbuddet i § 1. 1. pkt. gælder ikke for private boliger.

Stk. 2. Politiet kan anvende den fornødne magt i overensstemmelse med lov om politiets virksomhed for at sikre, at forbuddet i § 1 overholdes.

§ 3. Politiet bemyndiges til at varetage sundheds- og ældreministerens beføjelser efter bekendtgørelsen.

§ 4. Med bøde straffes den, der overtræder § 1, jf. dog stk. 2.

Stk. 2. Stk. 1 omfatter ikke offentlige myndigheder.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.

§ 5. Bekendtgørelsen træder i kraft den 21. april 2020.

Stk. 2. Bekendtgørelsen ophæves den 1. september 2020.

Sundheds- og Ældreministeriet, den 20. april 2020

Magnus Heunicke