BEK nr 2148 af 22/12/2020
Bekendtgørelse om behandling af personoplysninger i forbindelse med tilbud om vaccination mod COVID-19

I medfør af § 21 b i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes:

§ 1. Statens Serum Institut kan behandle personoplysninger om navn, personnummer eller lignende oplysninger, der entydigt identificerer fysiske personer, og andre oplysninger, herunder oplysninger om alder, sygdom, bopæl og beskæftigelse m.v., når det er nødvendigt med henblik på at kunne tilbyde vaccination mod Coronavirussygdom 2019 (COVID-19). Statens Serum Institut må alene behandle oplysninger omfattet af 1. pkt., når de registrerede tilhører en målgruppe, som ifølge myndighederne er relevante at tilbyde vaccination som led i indsatsen for at hindre udbredelse og smitte af Coronavirussygdom 2019 (COVID-19), eller med henblik på at identificere, om en registreret tilhører en sådan målgruppe.

§ 2. Statens Serum Institut behandler personoplysninger i forbindelse med, at instituttet opretter et vaccinationsprogram for registrerede, der tilhører en målgruppe som nævnt i § 1, i Det Danske Vaccinationsregister, herunder oplysninger om navn og personnummer eller lignende oplysninger, der entydigt identificerer fysiske personer.

Stk. 2. Statens Serum Institut behandler endvidere personoplysninger som nævnt i stk. 1, i forbindelse med, at instituttet opretter rekvisitioner på vaccinationer til personer, der er omfattet af en målgruppe som nævnt i § 1, i regionernes fælles rekvireringssystem.

Stk. 3. Regionsrådet behandler, herunder opbevarer, personoplysninger omfattet af stk. 1, i regionernes fælles rekvireringssystem.

§ 3. Kommunalbestyrelsen, regionsrådet, praktiserende læger og private behandlingssteder og institutioner m.v. inden for social- og sundhedssektoren kan efter anmodning fra Statens Serum Institut videregive personoplysninger som nævnt i § 1, til Statens Serum Institut, når det er nødvendigt med henblik på at identificere borgere, der tilhører en målgruppe som nævnt i § 1.

Stk. 2. Kommunalbestyrelsen, praktiserende læger og private behandlingssteder og institutioner m.v. inden for social- og sundhedssektoren kan videregive personoplysninger som nævnt i § 1, til regionsrådet, når de registrerede tilhører en målgruppe som nævnt i § 1, og når videregivelsen er nødvendig med henblik på, at de registrerede kan blive tilbudt vaccination mod Coronavirussygdom 2019 (COVID-19), eller med henblik på at vaccinere personer, der vælger at benytte sig af et sådant tilbud.

§ 4. Offentlige og private arbejdsgivere kan efter anmodning fra Statens Serum Institut videregive oplysninger om ansattes personnumre eller lignende oplysninger, der entydigt identificerer ansatte, til Statens Serum Institut, når det er nødvendigt med henblik på at identificere borgere, der tilhører en målgruppe som nævnt i § 1.

Stk. 2. Arbejdsgivere som nævnt i stk. 1, kan videregive oplysninger som nævnt i stk. 1, til regionsrådet, når de registrerede tilhører en målgruppe som nævnt i § 1, og når videregivelsen er nødvendig med henblik på, at de registrerede kan blive tilbudt vaccination mod Coronavirussygdom 2019 (COVID-19), eller med henblik på at vaccinere personer, der vælger at benytte sig af et sådant tilbud.

§ 5. Statens Serum Institut kan videregive personoplysninger som nævnt i § 1 til kommunalbestyrelsen, regionsrådet og praktiserende læger og private behandlingssteder og institutioner m.v. inden for social- og sundhedssektoren, når det er nødvendigt med henblik på formål som nævnt i § 1.

§ 6. Kommunalbestyrelsen, regionsrådet, praktiserende læger og private behandlingssteder og institutioner m.v. inden for social- og sundhedssektoren kan behandle personoplysninger som nævnt i § 1, når det er nødvendigt med henblik på at kunne tilbyde vaccination mod Coronavirussygdom 2019 (COVID-19) eller med henblik på at identificere, om de registrerede tilhører en målgruppe, som ifølge myndighederne er relevante at tilbyde vaccination.

Ikrafttræden

§ 7. Bekendtgørelsen træder i kraft den 23. december 2020.

Stk. 2. Bekendtgørelsen ophæves den 1. marts 2021.

Stk. 3. Bekendtgørelse nr. 2043 af 17. december 2020 om behandling af personoplysninger i forbindelse med tilbud om vaccination mod COVID-19 ophæves.

Sundheds- og Ældreministeriet, den 22. december 2020

Magnus Heunicke