
LIETUVOS RESPUBLIKOS SVEIKATOS APSAUGOS MINISTRAS – 
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL PREVENCINIŲ LABORATORINIŲ TYRIMŲ COVID-19 LIGAI (KORONAVIRUSO INFEKCIJAI) NUSTATYTI

2020 m. balandžio 23  d. Nr. V-984
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ ir siekdamas užtikrinti nepertraukiamą valstybės institucijų ir tarnybų darbą ekstremaliosios situacijos metu, n u s p r e n d ž i u:
1. Rekomenduoti tirtis dėl COVID-19 ligos (koronaviruso infekcijos) prevenciniais tikslais ne dažniau kaip kas 7 dienas šiems pareigūnams ir specialistams:
1.1. Valstybės sienos apsaugos tarnybos prie Lietuvos Respublikos vidaus reikalų ministerijos pareigūnams;
1.2. Policijos pareigūnams;
1.3. Viešojo saugumo tarnybos prie Vidaus reikalų ministerijos pareigūnams;
1.4. Vadovybės apsaugos departamento prie Vidaus reikalų ministerijos pareigūnams;
1.5. Finansinių nusikaltimų tyrimų tarnybos prie Lietuvos Respublikos vidaus reikalų ministerijos pareigūnams;
1.6. Valstybinės maisto ir veterinarijos tarnybos specialistams, dirbantiems pasienio kontrolės punktuose ar atliekantiems patikrinimus, susijusius su karantino visoje Lietuvos Respublikos teritorijoje režimo priemonių laikymųsi;
1.7. Nacionalinio visuomenės sveikatos centro prie Sveikatos apsaugos ministerijos (toliau – NVSC) specialistams, dirbantiems pasienio kontrolės punktuose, atliekantiems protrūkių tyrimus ar atliekantiems patikrinimus, susijusius su karantino visoje Lietuvos Respublikos teritorijoje režimo priemonių laikymųsi.
2. Pavesti šio sprendimo 1.1-1.5 papunkčiuose nurodytų pareigūnų atitinkamų įstaigų vadovams:
2.1. identifikuoti pareigūnų rizikos grupes, atsižvelgiant į jų vykdomas funkcijas;
2.2. suderinus su Lietuvos Respublikos vidaus reikalų ministerijos Medicinos centru (toliau – Medicinos centras), organizuoti pareigūnų mėginių paėmimą COVID-19 ligos (koronaviruso infekcijos) laboratoriniams tyrimams atlikti.
3. Pavesti Medicinos centrui atlikti šio sprendimo 1.1-1.5 papunkčiuose nurodytų pareigūnų, o prireikus ir kitų būtinąsias funkcijas užtikrinančių tarnybų ir institucijų pareigūnų, mėginių paėmimą COVID-19 ligos (koronaviruso infekcijos) laboratoriniams tyrimams atlikti ir organizuoti jų pristatymą į Nacionalinę visuomenės sveikatos priežiūros laboratoriją (toliau – NVSPL) ar į kitą NVSPL nurodytą laboratoriją.
4. Įpareigoti NVSPL:
4.1. aprūpinti Medicinos centrą priemonėmis, reikalingomis mėginių paėmimui;
4.2. atlikti Medicinos centro paimtų ir pristatytų mėginių laboratorinį ištyrimą arba organizuoti šių mėginių ištyrimą kitose laboratorijose.
5. Įpareigoti NVSC, pasitelkiant Vilniaus universiteto ligoninę  Santaros klinikas, Lietuvos sveikatos mokslų universiteto ligoninę Kauno klinikas, Klaipėdos universitetinę ligoninę, Šiaulių respublikinę ligoninę, organizuoti šio sprendimo 1.6-1.7 papunkčiuose nurodytų specialistų mėginių paėmimą COVID-19 ligos (koronaviruso infekcijos) laboratoriniams tyrimams atlikti ir jų pristatymą į atitinkamą laboratoriją, o esant poreikiui pagal Medicinos centro kreipimąsi padėti organizuoti  šio sprendimo 1.1-1.5 papunkčiuose nurodytų pareigūnų, mėginių paėmimą COVID-19 ligos (koronaviruso infekcijos) laboratoriniams tyrimams atlikti ir jų pristatymą į atitinkamą laboratoriją.
6. Pripažinti netekusiu galios Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 7 d. sprendimą Nr. V-758 „Dėl tepinėlių COVID-19 ligai (koronaviruso infekcijai) laboratoriniams tyrimams atlikti paėmimo Lietuvos Respublikos vidaus reikalų ministerijos Medicinos centre“.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga
