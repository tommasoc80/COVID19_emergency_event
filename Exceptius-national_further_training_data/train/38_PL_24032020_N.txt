DZIENNIK

Dokument podpisany przez Krzysztof Madej Data: 2020.03.25 11:51:28 CET
USTAW

RZECZYPOSPOLITEJ POLSKIEJ

Warszawa, dnia 25 marca 2020 r. Poz. 524

ROZPORZĄDZENIE MINISTRA OBRONY NARODOWEJ
z dnia 24 marca 2020 r.
w sprawie czasowego ograniczenia funkcjonowania uczelni wojskowych nadzorowanych przez Ministra Obrony Narodowej z powodu zapobiegania zakażeniu wirusem SARS-CoV-2
Na podstawie art. 433a ustawy z dnia 20 lipca 2018 r. – Prawo o szkolnictwie wyższym i nauce (Dz. U. z 2020 r. poz. 85 i 374) zarządza się, co następuje:
§ 1. 1. W okresie od dnia 26 marca 2020 r. do dnia 10 kwietnia 2020 r. na obszarze kraju czasowo ogranicza się funkcjonowanie uczelni wojskowych nadzorowanych przez Ministra Obrony Narodowej przez zawieszenie kształcenia:
1) na studiach;
2) na studiach podyplomowych;
3) doktorantów w ramach zajęć;
4) w innych formach.
2. W okresie, o którym mowa w ust. 1, uczelnie wojskowe, które dysponują infrastrukturą i oprogramowaniem umożliwiającym prowadzenie zajęć z wykorzystaniem metod i technik kształcenia na odległość, prowadzą zajęcia z wykorzystaniem tych metod i technik niezależnie od tego, czy zostało to przewidziane w programie danego kształcenia.
3. W przypadku prowadzenia zajęć w sposób określony w ust. 2 egzaminy i zaliczenia kończące określone zajęcia mogą odbywać się poza siedzibą uczelni wojskowej z wykorzystaniem technologii informatycznych zapewniających kontrolę przebiegu egzaminu i jego rejestrację.
4. W okresie, o którym mowa w ust. 1, organy kolegialne uczelni wojskowej oraz organy kolegialne samorządu studentów lub samorządu doktorantów podejmują wyłącznie uchwały niezbędne dla zapewnienia ciągłości funkcjonowania uczelni wojskowej. Uchwały są podejmowane w trybie obiegowym albo za pomocą środków komunikacji elektronicznej, niezależnie od trybu ich podejmowania określonego w aktach wewnętrznych uczelni wojskowej.
§ 2. Uczelnia wojskowa, która w okresie zawieszenia kształcenia na studiach prowadziła zajęcia z wykorzystaniem metod i technik kształcenia na odległość, może kontynuować prowadzenie zajęć z wykorzystaniem tych metod i technik po zakończeniu okresu zawieszenia kształcenia, nie dłużej jednak niż do dnia 30 września 2020 r. Przepis § 1 ust. 3 stosuje się.
§ 3. W przypadku prowadzenia kształcenia na studiach zgodnie z § 1 ust. 2 i § 2 nie stosuje się ograniczeń w zakresie liczby punktów ECTS, jaka może być uzyskana w ramach kształcenia z wykorzystaniem metod i technik kształcenia na odległość, określonych w programach studiów.
§ 4. Rozporządzenie wchodzi w życie z dniem 26 marca 2020 r.
Minister Obrony Narodowej: wz. T. Zdzikot

