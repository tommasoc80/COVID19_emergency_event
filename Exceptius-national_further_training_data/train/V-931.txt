
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ASMENIMS, NETURINTIEMS TEISĖS Į VALSTYBĖS LAIDUOJAMĄ (NEMOKAMĄ) ASMENS SVEIKATOS PRIEŽIŪRĄ, SUTEIKTŲ ASMENS SVEIKATOS PRIEŽIŪROS PASLAUGŲ DĖL COVID-19 LIGOS (KORONAVIRUSO INFEKCIJOS) APMOKĖJIMO

2020 m.   balandžio 20  d. Nr. V-931
Vilnius

Vadovaudamasis Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimu Nr. 207 „Dėl karantino Lietuvos Respublikos teritorijoje paskelbimo“, Lietuvos Respublikos žmonių užkrečiamųjų ligų profilaktikos ir kontrolės įstatymo 40 straipsniu, Lietuvos Respublikos Vyriausybės 1999 m. kovo 30 d. nutarimu Nr. 355 „Dėl Užkrečiamųjų ligų profilaktikos ir kontrolės priemonių, priskiriamų būtinosioms visuomenės sveikatos priežiūros priemonėms ir finansuojamų iš Lietuvos Respublikos valstybės biudžeto, sąrašo patvirtinimo“ ir Sveikatos priežiūros paslaugų dėl koronaviruso (COVID-19) organizavimo tvarkos aprašo, patvirtinto Lietuvos Respublikos sveikatos apsaugos ministro 2020 m. kovo 4 d. įsakymu Nr. V-281 „Dėl Sveikatos priežiūros paslaugų dėl koronaviruso (COVID-19) organizavimo tvarkos aprašo patvirtinimo“, 3 punktu ir atsižvelgdamas į Lietuvos Respublikos Vyriausybės ekstremalių situacijų komisijos 2020 m. balandžio 16 d. posėdžio protokolo Nr. 73-7/1VL-584 rezoliucinės dalies 3 punktą bei siekdamas suvaldyti COVID-19 ligos (koronaviruso infekcijos) plitimą, nusprendžiu: 
1. Įpareigoti Valstybinę ligonių kasą prie Sveikatos apsaugos ministerijos ir teritorines ligonių kasas karantino laikotarpiu:
1.1. Privalomojo sveikatos draudimo fondo biudžeto lėšomis apmokėti asmens sveikatos priežiūros įstaigų išlaidas pacientų, neturinčių teisės į valstybės laiduojamą (nemokamą) asmens sveikatos priežiūrą, kuriems įtariama COVID-19 liga (koronaviruso infekcija), Tarptautinės statistinės ligų ir sveikatos sutrikimų klasifikacijos dešimtajame pataisytame ir papildytame leidime „Sisteminis ligų sąrašas“ (Australijos modifikacija, TLK-10-AM) (toliau – TLK-10-AM) žymima kodu Z03.8 Stebėjimas dėl kitų įtariamų ligų ir būklių arba U07.2 COVID-19 liga, virusas nenustatytas arba Z20.8 Kontaktas su sergančiaisiais kitomis užkrečiamosiomis ligomis ir jų poveikis, ir (arba) kuriems yra diagnozuota COVID-19 liga (koronaviruso infekcija), TLK-10-AM žymima kodu U07.1 „COVID-19 liga, virusas nustatytas, (toliau – pacientai, neturintys teisės į nemokamą gydymą) tyrimams ir gydymui;
1.2. šio sprendimo 1.1 papunktyje nurodytas išlaidas apmokėti pagal asmens sveikatos priežiūros įstaigų pateiktas sąskaitas už faktiškai suteiktas šias paslaugas;
2. Įpareigoti asmens sveikatos priežiūros įstaigas karantino laikotarpiu:
2.1. teikti pacientams, neturintiems teisės į nemokamą gydymą, asmens sveikatos priežiūros paslaugas, nurodytas šio sprendimo 1 punkte; 
2.2. teisės aktų nustatyta tvarka teritorinei ligonių kasai, kurios veiklos zonoje yra šio sprendimo 1.1 papunktyje nurodytų paslaugų teikimo vieta, iki einamojo mėnesio 10 dienos pateikti atskirą sąskaitą už praėjusį mėnesį suteiktas asmens sveikatos priežiūros paslaugas, nurodytas šio sprendimo 1.1 papunktyje;
2.3. teisės aktų nustatyta tvarka įvesti duomenis apie praėjusį mėnesį suteiktas asmens sveikatos priežiūros paslaugas, nurodytas šio sprendimo 1.1 papunktyje, į Privalomojo sveikatos draudimo informacinę sistemą „Sveidra“.
3. Įpareigoti Valstybinę ligonių kasą prie Sveikatos apsaugos ministerijos parengti Lietuvos Respublikos Vyriausybės nutarimo dėl lėšų skyrimo iš Lietuvos valstybės rezervo (toliau – nutarimas) projektą (kartu su lydraščiu) ir ne vėliau kaip iki mėnesio, einančio po to mėnesio, kurį atšauktas karantinas, pabaigos pateikti Sveikatos apsaugos ministerijai. Nutarime nurodyti Lietuvos valstybės rezervo lėšų poreikį asmens sveikatos priežiūros paslaugų, nurodytų šio sprendimo 1.1 papunktyje, faktinėms išlaidoms karantino laikotarpiu padengti. 



Sveikatos apsaugos ministras – valstybės lygio
ekstremaliosios situacijos valstybės operacijų vadovas 	Aurelijus Veryga
