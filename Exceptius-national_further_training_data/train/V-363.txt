LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ PARDUOTUVĖMS IR PREKYBOS CENTRAMS 

2020 m.  kovo 13 d. Nr. V-363  
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ bei atsižvelgdamas į Pasaulio sveikatos organizacijos rekomendacijas ir siekdamas tinkamai valdyti Lietuvos Respublikos valstybės lygio ekstremaliosios situacijos visoje šalyje dėl COVID-19 ligos (koronaviruso infekcijos) plitimo grėsmes,  n u s p r e n d ž i u:
1. Rekomenduoti visoms parduotuvėms ir prekybos centrams:
1.1. Organizuoti pirkėjų ir kitų lankytojų (toliau – lankytojai) srautus, atsižvelgiant į parduotuvės, prekybos centro ar kitos prekybos vietos plotą, siekiant išvengti grūsčių, sudarant galimybę tinkamai rankų higienai.
1.2. Prie įėjimo į parduotuvę ar prekybos centrą paskelbti informaciją, atkreipiančią dėmesį į lankytojų asmens higienos laikymąsi (rankų higiena, kosėjimo, čiaudėjimo etiketas).
1.3. Skatinti lankytojus eilėse prie kasų ar savitarnos kasų laikytis saugaus ne mažesnio kaip 1 metro atstumo. 
1.4. Užtikrinti galimybę parduotuvės ir prekybos centro darbuotojams reguliariai (ne rečiau kaip kas 2 val.), o esant poreikiui ir dažniau, kruopščiai plauti rankas su šiltu tekančiu vandeniu ir skystu muilu, ar dezinfekuoti jas specialiomis rankų dezinfekcinėmis priemonėmis.
1.5. Užtikrinti galimybę dažniau nei įprastai valyti dažniausiai liečiamus paviršius (durų rankenas, turėklus, krepšių, vežimėlių rankenas ir t.t. ) ne tik drėgnu būdu, bet naudoti specialias dezinfekcines medžiagas. Paviršių dezinfekcijai naudoti 0,1 proc. natrio hipochlorito tirpalą.
2. Rekomenduoti visiems gyventojams pirmenybę teikti apsipirkimui internetu, vengiant artimo kontakto.
3. Uždrausti:
3.1. parduotuvėse, prekybos centruose ir kitose prekybos vietose dirbti darbuotojams, atvykusiems/parvykusiems iš rizikingų šalių, kurių sąrašas skelbiamas Sveikatos apsaugos ministerijos interneto puslapyje http://sam.lrv.lt/lt/koronavirusas, kuriems privaloma 14 dienų izoliacija;
3.2. asmenims, atvykusiems/parvykusiems iš rizikingų šalių, kurių sąrašas skelbiamas Sveikatos apsaugos ministerijos interneto puslapyje http://sam.lrv.lt/lt/koronavirusas, kuriems privalomas 14 dienų izoliacija, lankytis prekybos centruose, parduotuvėse, kitose prekybos vietose.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
