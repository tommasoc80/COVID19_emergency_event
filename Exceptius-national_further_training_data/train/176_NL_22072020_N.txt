Regeling van de Minister van Volksgezondheid, Welzijn en Sport van 20 juli 2020, houdende verlening van mandaat en machtiging aan de Rijksdienst voor Ondernemend Nederland in verband met de subsidieverstrekking inzake de stimulering van e-health thuis ten tijde van de coronacrisis (Mandaatbesluit Rijksdienst voor Ondernemend Nederland inzake de Stimuleringsregeling E-health Thuis COVID-19 2.0)
De Minister van Volksgezondheid, Welzijn en Sport,

Gelet op de artikelen 10:3 en 10:4 van de Algemene wet bestuursrecht;

Gezien de instemming van de algemeen directeur van de Rijksdienst voor Ondernemend Nederland;

Besluit:

Artikel 1
Aan de algemeen directeur Rijksdienst voor Ondernemend Nederland van het Ministerie van Economische Zaken en Klimaat, verder te noemen de algemeen directeur, wordt mandaat verleend tot:

a.het nemen van besluiten op grond van de Kaderwet VWS-subsidies voor zover het gaat om subsidies op grond van de Stimuleringsregeling E-health Thuis COVID-19 2.0, en

b.het beslissen op bezwaarschriften tegen besluiten als bedoeld in onderdeel a, voor zover het besluit waartegen het bezwaar zich richt, niet door hem in mandaat is genomen.

Artikel 2
De algemeen directeur is gemachtigd:

a.tot het verrichten van alle feitelijke handelingen en het afdoen van alle stukken die betrekking hebben op besluiten als bedoeld in artikel 1, en

b.ten aanzien van verweer- en beroepschriften in administratiefrechtelijke procedures, het vertegenwoordigen van de minister in deze procedures en tot het afdoen van alle stukken en het verrichten van alle feitelijke handelingen die daarop betrekking hebben.

Artikel 3
Bij afwezigheid of verhindering van de algemeen directeur worden, voor de duur van de afwezigheid of verhindering, diens bevoegdheden uitgeoefend door de plaatsvervanger, behoudens de bevoegdheid tot het verlenen van een ondermandaat en machtiging.

Artikel 4
1.De algemeen directeur kan ondermandaat en machtiging verlenen aan onder hem ressorterende functionarissen tot het geheel of gedeeltelijk uitoefenen van zijn op grond van dit besluit toegekende bevoegdheden.

2.Besluiten tot verlening van ondermandaat en machtiging worden in afschrift gezonden aan het Ministerie van Volksgezondheid, Welzijn en Sport ten behoeve van het centraal register, bedoeld in artikel 17 van de Mandaatregeling VWS.

Artikel 5
1.Het krachtens mandaat of machtiging ondertekenen van stukken geschiedt als volgt:

De Minister van Volksgezondheid, Welzijn en Sport,

namens deze:

(handtekening)

(naam functionaris)

(functie)

2.Het krachtens mandaat of machtiging ondertekenen van automatisch gegenereerde stukken geschiedt als volgt:

De Minister van Volksgezondheid, Welzijn en Sport,

namens deze:

(naam functionaris)

(functie)

Dit bericht is automatisch gegenereerd en bevat daarom geen handtekening.

3.In uitzondering op het tweede lid kan een automatisch gegenereerd stuk ook met handtekening worden ondertekend. De ondertekening geschiedt dan zoals genoemd in het eerste lid.

Artikel 6
Dit besluit wordt aangehaald als: Mandaatbesluit Rijksdienst voor Ondernemend Nederland inzake de Stimuleringsregeling E-health Thuis COVID-19 2.0.

Artikel 7
Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
H.M. de Jonge

TOELICHTING
Op 27 juli 2020 treedt de Stimuleringsregeling E-health Thuis COVID-19 2.0 (hierna: SET COVID-19 2.0) in werking. De beoogde uitvoerder van die regeling is de Rijksdienst voor Ondernemend Nederland (hierna: RVO.nl). Met het onderhavige besluit wordt geregeld dat de algemeen directeur van de RVO.nl namens de Minister van Volksgezondheid, Welzijn en Sport (hierna: VWS) besluiten kan in het kader van voornoemde regeling. Tevens wordt geregeld dat hij ondermandaat en machtiging kan verlenen voor deze bevoegdheden.

Het doel van SET COVID-19 2.0 is het stimuleren van activiteiten ten behoeve van het opschalen en borgen van e-health toepassingen die ondersteuning en zorg aan cliÃ«nten thuis faciliteren ten tijde van de coronacrisis. De bedoeling is dat de e-health toepassingen die zorg en ondersteuning op afstand mogelijk maken, tijdens en na de geleidelijke afschaling van de coronamaatregelen onderdeel blijven van de reguliere ondersteuning en zorg. SET COVID-19 2.0 richt zich hierbij specifiek op ouderen en mensen met een kwetsbare gezondheid, aangezien zij behoren tot de risicogroepen van het COVID-19-virus, evenals mensen met psychische aandoeningen, omdat die een grote impact ervaren van de coronacrisis.

RVO.nl voert vele subsidieregelingen uit voor diverse departementen, waaronder het Ministerie van VWS. RVO.nl heeft de nodigde ervaring met beleidsrijke regelingen en de daarbij benodigde beoordelingsprocessen.

De Minister van Volksgezondheid, Welzijn en Sport,
H.M. de Jonge