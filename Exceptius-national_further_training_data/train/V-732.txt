

LIETUVOS RESPUBLIKOS SVEIKATOS APSAUGOSMINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL mirUsiųjų palaikų tvarkymo IR LAIDOTUVIŲ ORGANIZAVIMO EKSTREMALIOSIOS SITUACIJOS VISOJE ŠALYJE DĖL COVID-19 LIGOS (KORONAVIRUSO INFEKCIJOS) PLITIMO GRĖSMĖS PASKELBIMO LAIKOTARPIU

2020 m. balandžio 6 d. Nr. V-732
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimu Nr. 270 „Dėl karantino Lietuvos Respublikos teritorijoje paskelbimo bei atsižvelgdamas į Pasaulio sveikatos organizacijos rekomendacijas ir siekdamas užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1. Nustatyti, kad organizuojant laidojimo paslaugas, asmenų, mirusių nuo COVID-19 ligos (koronaviruso infekcijos), palaikų grupei priskiriami:
1.1. palaikai asmenų, mirusių stacionarinėse asmens sveikatos priežiūros įstaigose, kuriems:
1.1.1. buvo diagnozuota COVID-19 liga (koronaviruso infekcija);
1.1.2. pasireiškė sunki ūmi kvėpavimo takų infekcija ir nebuvo nustatyta kita etiologinė priežastis, kuri paaiškintų šiuos simptomus;
1.1.3. pagal klinikinius simptomus buvo įtariama COVID-19 liga (koronaviruso infekcija), bet tyrimas dėl COVID-19 (koronaviruso infekcijos) neatliktas.
1.2. palaikai asmenų, mirusių ne asmens sveikatos priežiūros įstaigose, kuriems: 
1.2.1. buvo diagnozuota COVID-19 liga (koronaviruso infekcija);
1.2.2. pasireiškė viršutinių kvėpavimo takų infekcijos simptomai ir nebuvo kitos aiškios mirties priežasties.
2. Nurodyti asmens sveikatos priežiūros įstaigoms ar kitiems asmenims, organizuojantiems mirusiųjų asmenų palaikų sutvarkymą, perduodant šio sprendimo 1 punkte nurodytus palaikus tolimesnėms laidojimo procedūroms, informuoti laidojimo paslaugų teikėjus, kad žmogaus palaikai yra priskiriami prie asmenų, mirusių nuo COVID-19 ligos (koronaviruso infekcijos), palaikų grupės. Tais atvejais, kai palaikų tvarkymo metu nėra informacijos apie šio sprendimo 1 punkte išvardintus atvejus, t. y. nežinoma, ar palaikai priskiriami mirusių nuo COVID-19 (koronaviruso infekcijos), palaikai tvarkomi kaip priskiriami šiai grupei.
3. Nurodyti visoms asmens sveikatos priežiūros įstaigoms  bei laidojimo paslaugų teikėjams užtikrinti pasirengimą tvarkyti nuo COVID-19 ligos (koronaviruso infekcijos) mirusių asmenų palaikus vadovaujantis rekomendacijomis, patalpintomis Lietuvos Respublikos sveikatos apsaugos ministerijos interneto tinklapyje adresu:http://sam.lrv.lt/uploads/sam/documents/files/KORONA/rekomendacijos%20del%20mirusiuju%20nuo%20COVID-19%20palaiku%20tvarkymo.pdf ir Lietuvos higienos normos HN 91:2013 „Žmogaus palaikų laidojimo paslaugų, kremavimo, balzamavimo veiklos visuomenės sveikatos saugos reikalavimai“, patvirtintos Lietuvos Respublikos sveikatos apsaugos ministro 2013 m. gegužės 27 d. įsakymu Nr. V-539 „Dėl Lietuvos higienos norma HN 91:2013 „Žmogaus palaikų laidojimo paslaugų, kremavimo, balzamavimo veiklos visuomenės sveikatos saugos reikalavimai“ patvirtinimo“ nustatytais reikalavimais.
4. Nurodyti laidojimo paslaugų teikėjams:
4.1. užtikrinti darbuotojų aprūpinimą asmens apsaugos ir kitomis priemonėmis, reikalingomis teikiant laidojimo paslaugas, pagal šio sprendimo 3 punkte nurodytas rekomendacijas;
4.2. žmogaus palaikus šarvojimo salėje šarvoti ne ilgiau kaip 4 val.;
4.3. palaikus, priskiriamus asmenų, mirusių nuo COVID-19 ligos (koronaviruso infekcijos), palaikų grupei šarvoti uždarame karste;
4.4. užtikrinti, kad vienu metu šarvojimo salėje būtų ne daugiau kaip 10 asmenų ir išlaikytas ne mažesnis nei 2 m atstumas tarp žmonių;
4.5. užtikrinti, kad laidojimo paslaugų teikimo vietoje būtų galimybė nusiplauti rankas šiltu vandeniu ir muilu, būtų dezinfekcinių priemonių.
5. Įpareigoti savivaldybių administracijų direktorius pasirengti užtikrinti ritualinių paslaugų teikimą tvarkant asmenų, mirusių nuo COVID-19 ligos (koronaviruso infekcijos), palaikus.
6. Rekomenduoti visiems gyventojams:
6.1. šio sprendimo 1 punkte nurodytus palaikus kremuoti atidedant laidojimą vėlesniam laikui;
6.2. karantino metu laidojimo apeigas organizuoti dalyvaujant tik artimiausiems šeimos nariams, atsisakyti laidojimo apeigų, kuriose fiziškai dalyvautų daugiau nei 10 asmenų;
6.3. laidotuvių metu:
6.3.1. laikytis bendrųjų prevencijos priemonių (laikytis atstumo nuo aplinkinių, dažnai plauti rankas su šiltu vandeniu ir muilu, jei nėra galimybės nusiplauti rankų – naudoti  rankų antiseptikus (dezinfekavimo priemones), neliesti rankomis veido ir akių, laikytis kosėjimo, čiaudėjimo etiketo (kosėti ar čiaudėti prisidengus vienkartine servetėle arba į sulenktos alkūnės vidinę pusę);
6.3.2. vengti tiesioginio kontakto su mirusiojo palaikais.
6.4. neorganizuoti gedulingų pietų viešojo maitinimo įstaigose. Organizuojant gedulingus pietus namuose, kiek įmanoma apriboti dalyvių skaičių.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 	               Aurelijus Veryga
