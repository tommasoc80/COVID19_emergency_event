Regeling van de Minister van Infrastructuur en Waterstaat, van 1 december 2020, nr. IENW/BSK-2020/233566, tot wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport

Gelet op artikel 24, van de Luchtvaartwet BES;

BESLUIT:

ARTIKEL I
De Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt, wordt als volgt gewijzigd.

In artikel 3 wordt 'geldt tot 1 december 2020, 18:00 uur plaatselijke tijd' vervangen door 'geldt tot 15 december 2020, 18:00 uur plaatselijke tijd' en wordt na ‘verlenging’ ingevoegd ‘of intrekking’.

ARTIKEL II
Deze regeling treedt in werking met ingang van 1 december 2020, 18:00 uur plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt.

Met de wijziging is het vliegverbod voor passagiersvluchten vanuit diverse landen met luchthavens op Bonaire, Sint-Eustatius en Saba als bestemming, dat tot 1 december 2020 18:00 plaatselijke tijd gold, verlengd. De bijzondere kwetsbaarheid van Caribisch Nederland, met name vanwege de beperkte beschikbaarheid van adequate gezondheidszorg, is hierbij van belang. Na advies van het RIVM en overleg met de openbare lichamen worden op verzoek van de Minister van Volksgezondheid, Welzijn en Sport de ingestelde vliegverboden naar Bonaire, Sint-Eustatius en Saba verlengd tot 15 december 2020 18:00 uur plaatselijke tijd. In de regeling is voorzien in een mogelijkheid tot het intrekken van de tijdelijke regeling mocht de minister op verzoek van VWS eerder besluiten dat er geen noodzaak meer is voor een vliegverbod. Er is gekozen voor een verlenging voor een kortere periode. De reden hiervoor is dat de Ministeries van VWS, JenV, BZK en IenW in overleg met de eilanden werken aan het instellen van een instrument dat de vliegverboden vanaf 15 december zal opvolgen.

De wijziging treedt op 1 december 2020, 18:00 uur plaatselijke tijd in werking en wordt gepubliceerd in de Staatscourant. Verder wordt de wijziging aan luchtvarenden bekendgemaakt door middel van een Notice to Airmen (NOTAM). Een NOTAM is een bericht aan luchtvarenden gedistribueerd via een communicatienetwerk voor luchtverkeersdiensten met inlichtingen over de instelling, toestand of verandering van enige luchtvaartfaciliteit, -dienstverlening, -procedure of -gevaar, waarvan het noodzakelijk is dat personen die betrokken zijn bij de vluchtvoorbereiding en -uitvoering daarvan tijdig kennis nemen.

De Minister van Infrastructuur en Waterstaat,
C. van Nieuwenhuizen Wijbenga