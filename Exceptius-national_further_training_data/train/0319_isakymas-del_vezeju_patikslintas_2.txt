

VIEŠOSIOS ĮSTAIGOS TRANSPORTO KOMPETENCIJŲ AGENTŪROS
direktorius

ĮSAKYMAS
DĖL LIETUVOS RESPUBLIKOS ORO VEŽĖJŲ VEIKSMŲ STABDANT COVID-19 (KORONAVIRUSINĖS INFEKCIJOS) PLITIMĄ

2020 m. kovo 20 d. Nr. 2-65
Vilnius


Vadovaudamasi Lietuvos Respublikos aviacijos įstatymo 6 straipsnio 3 dalies 3 punktu, atsižvelgdama į 2012 m. spalio 5 d. Komisijos reglamentą (ES) Nr. 965/2012 kuriuo pagal Europos Parlamento ir Tarybos reglamentą (EB) Nr. 2016/2008 nustatomi su orlaivių naudojimu skrydžiams susiję techniniai reikalavimai ir administracinės procedūros (OL 2012, L 296, p. 1), 2018 m. liepos 4 d. Europos Parlamento ir Tarybos reglamentą (ES) 2018/1139 dėl bendrųjų civilinės aviacijos taisyklių, ir kuriuo įsteigiama Europos Sąjungos aviacijos saugos agentūra, iš dalies keičiami Europos Parlamento ir Tarybos reglamentai (EB) Nr. 2111/2005, (EB) Nr. 1008/2008, (ES) Nr. 996/2010, (ES) Nr. 376/2014 ir direktyvos 2014/30/ES ir 2014/53/ES bei panaikinami Europos Parlamento ir Tarybos reglamentai (EB) Nr. 552/2004 ir (EB) Nr. 216/2008 bei Tarybos reglamentas (EEB) Nr. 3922/91 (OL 2018 L 212, p. 1), Europos aviacijos saugos agentūros 2020 m. kovo 13 d. saugos direktyvą SD Nr. 2020-01 (toliau – SD) ir siekiant imtis priemonių, padedančių stabdyti COVID-19 (koronavirusinės infekcijos) plitimą: 
1.	N u s t a t a u, kad:
1.1.	 Kai Lietuvos Respublikos oro vežėjai vykdo keleivių vežimą iš didelės COVID-19 (koronavirusinės infekcijos) perdavimo rizikos teritorijoje esančio oro uosto (toliau – vežėjai), privalo valyti ir pilnai dezinfekuoti lėktuvus naudojant medžiagas, turinčias sudėtyje 62%-71% etanolio alkoholio, 0.5% vandenilio peroksido, ar 0.1% sodos hypochlorido. Naudojamos medžiagos turi atitikti orlaivio gamintojo nustatytus reikalavimus. 
1.2.	 Šio įsakymo 1.1 papunktyje nurodytas valymas ir dezinfekcija turi būti atliekami tokiu periodiškumu:
1.2.1.	po kiekvieno skrydžio; arba 
1.2.2.	vežėjo sprendimu valymas ir dezinfekcija gali būti atlikti ir kitu periodiškumu nei nurodyta šio įsakymo 1.2.1 papunktyje, tačiau ne vėliau nei kaip po 24 val. nuo pakilimo iš COVID-19 (koronavirusinės infekcijos) perdavimo rizikos teritorijoje esančio oro uosto, nurodyto SD 1 priede.
Prieš priimant šį sprendimą vežėjas turi atlikti rizikos vertinimą – įvertinti veiklos aplinkybes, naudojamų dezinfekavimo medžiagų veiksmingumo laiką ir pan. Apie tokį sprendimą vežėjas per 24 val. nuo sprendimo priėmimo turi informuoti viešąją įstaigą Transporto kompetencijų agentūrą. 
1.3.	Vežėjai turi užtikrinti, kad kiekvienas keleivių salono įgulos narys būtų aprūpintas vienu ar dviem universaliųjų apsaugos priemonių rinkiniais (angl. „Universal Precaution Kit“), ir jie būtų naudojami aptarnaujant galimai COVID-19 (koronavirusine infekcija) infekuotus asmenis ir kai valomas ir pašalinamas iš keleivių salono kraujas ir (ar) kiti kūno skysčiai, ekskretai ar su jais turėję sąlytį daiktai. 
2.	R e k o m e n d u o j u visiems Lietuvos Respublikos oro vežėjams, vykdantiems keleivių vežimą, kol yra nustatyta valstybės lygio ekstremalioji situacija visoje šalyje dėl naujojo koronaviruso (COVID-19) plitimo grėsmės, orlaivio saloną valyti ir dezinfekuoti po kiekvieno Lietuvos Respublikos piliečių repatriacijos skrydžio ir taikyti šio įsakymo 1.3 papunktį.  



Direktorė				Goda Bražytė-Balčiūnė
