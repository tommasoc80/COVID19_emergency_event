Besluit van de Minister van Volksgezondheid, Welzijn en Sport van 23 maart 2021, kenmerk 1848716-220077-PDC19, tot wijziging van het Besluit aanwijzing hoogrisicogebieden, in verband met een wijziging in de aangewezen hoogrisicogebieden
De Minister van Volksgezondheid, Welzijn en Sport,

Gelet op artikel 58p, derde lid, onder a en onder b, van de Wet publieke gezondheid jo. artikel 6.7c, eerste en tweede lid, van de Tijdelijke regeling maatregelen covid-19;

Besluit:

ARTIKEL I WIJZIGING BESLUIT AANWIJZING HOOGRISICOGEBIEDEN
Artikel 1, eerste lid, onderdeel a en onderdeel d, van het Besluit aanwijzing hoogrisicogebieden vervallen, onder verlettering van de onderdelen b en c tot a en b en de onderdelen e tot en met k tot c tot en met i.

ARTIKEL II INWERKINGTREDING
Dit besluit treedt in werking met ingang van zaterdag 27 maart 2021.

Dit besluit zal met de toelichting in de Staatscourant worden geplaatst.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

Als u het niet eens bent met deze beslissing

Bent u het niet eens met deze beslissing? Belanghebbenden kunnen bezwaar maken binnen zes weken na de datum van uitgifte van de Staatscourant waarin het besluit wordt geplaatst. Het bezwaarschrift e-mailt u naar: WJZ.bezwaarenberoep@minvws.nl. Uw bezwaarschrift kunt u ook per post versturen naar de Minister van Volksgezondheid, Welzijn en Sport, t.a.v. Directie Wetgeving en Juridische Zaken, Postbus 20350, 2500 EJ Den Haag. Vermeld altijd de reden van uw bezwaar en het kenmerk van dit besluit.

Het indienen van bezwaar schort de werking van dit besluit niet op. Dit betekent dat de verplichting om een negatief testbewijs te tonen als u vanuit een hoogrisicogebied reist, ook tijdens de behandeling van uw bezwaarschrift van kracht blijft.

TOELICHTING
Dit besluit wijzigt het Besluit aanwijzing hoogrisicogebieden waardoor Aruba en Curaçao nu ook als hoogrisicogebieden worden aangewezen. Aanleiding is de verslechterde epidemiologische situatie op Aruba en Curaçao. Op basis van de stijgende incidentie, het stijgend aantal ziekenhuisopnames, de aanwezigheid van (besmettelijkere) varianten van het virus en het noodzakelijkerwijs afschalen van electieve zorg zijn op beide eilanden de maatregelen aangescherpt. Op advies van het RIVM zullen Aruba en Curaçao daarom voor zowel Europees als Caribisch Nederland als hoogrisicogebieden aangemerkt worden. Dit betekent dat reizigers vanuit Aruba en Curaçao een NAAT-test en antigeentest dienen te overleggen wanneer ze, vanaf de dag dat het onderhavige besluit in werking treedt, naar Nederland reizen.

De Minister van Volksgezondheid, Welzijn en Sport,
namens deze,
de plv. directeur-generaal Volksgezondheid,
E.G.M. Veldhuis

