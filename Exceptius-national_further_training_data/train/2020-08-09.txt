BEK nr 1197 af 09/08/2020
Bekendtgørelse om krav om mundbind i kollektiv trafik i Aarhus Kommune

I medfør af § 6 a, § 12 a og § 12 b i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med transportministeren og erhvervsministeren, fastsættes:

§ 1. For at forebygge og inddæmme udbredelsen af Coronavirussygdom 2019 (COVID-19) i forbindelse med et konkret smitteudbrud i Aarhus Kommune skal rejsende, der påbegynder eller afslutter en rejse i Aarhus Kommune, have tildækket mund og næse ved brug af mundbind ved følgende former for kollektiv trafik:

1) Alle bybusser i Aarhus Kommune.

2) Alle regionale busser, der krydser kommunegrænsen til Aarhus Kommune, i de pågældendes regionalbusruters fulde længde, dvs. også uden for Aarhus Kommune.

3) Al flextrafik, herunder flextur og individuel handicapkørsel og diverse andre befordringsordninger, inden for Aarhus Kommune og ind og ud af kommunen.

4) Alle letbaneruter på Aarhus Letbane i ruternes fulde længde, dvs. også uden for Aarhus Kommune.

5) Turistbuskørsel inden for Aarhus Kommunes grænser.

6) Skolebusser, der kører inden for Aarhus Kommunes grænser, samt skolebusser der krydser kommunegrænsen til Aarhus Kommune i skolebusrutens fulde længde, dvs. også uden for Aarhus Kommune.

7) Alle færger, der sejler til og fra Aarhus Kommune.

Stk. 2. Uanset stk. 1 må passagerer med vejrtrækningsbesvær, nedsat bevidsthedsniveau, eller som har fysiske eller mentale svækkelser, der gør, at de ikke selv kan fjerne mundbindet, rejse uden at bruge mundbind. Det samme gælder børn under 12 år.

§ 2. Personer, der befinder sig på en tog- eller busstation, et letbanestoppested, en letbanestation eller i en færgeterminal beliggende i Aarhus Kommune, skal tildække mund og næse ved brug af mundbind.

§ 3. Ved mundbind forstås i § 1, stk. 1, og § 2 CE-mærkede mundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.

§ 4. Bekendtgørelsen træder i kraft den 11. august 2020.

Stk. 2. Bekendtgørelsen ophæves den 1. september 2020.

Sundheds- og Ældreministeriet, den 9. august 2020

Magnus Heunicke

