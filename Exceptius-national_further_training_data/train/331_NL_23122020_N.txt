Regeling van de Minister van Infrastructuur en Waterstaat, van 22 december 2020, nr. IENW/BSK-2020/256747, houdende intrekking van de Regeling derde tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport,

Gelet op artikel 21bis van Verordening (EG) Nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap (PbEU 2008, L 293) en artikel 5.10, eerste lid, onderdeel a, van de Wet luchtvaart;

BESLUIT:

Artikel 1 (intrekking regelgeving)
De Regeling derde tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt wordt ingetrokken.

Artikel 2 (inwerkingtreding)
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot 23 december 2020, 00:01 plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De Regeling derde tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt (regeling) is vastgesteld om de instroom in Nederland van mensen uit het Verenigd Koninkrijk en Zuid-Afrika die mogelijk het gemuteerde virus bij zich dragen dat de ziekte COVID-19 veroorzaakt zoveel mogelijk te beperken. Op 22 december 2020 heeft de Minister van Volksgezondheid, Welzijn en Sport op grond van de Wet publieke gezondheid maatregelen getroffen die reizigers uit het Verenigd Koninkrijk en Zuid-Afrika verplichten om een negatieve testuitslag te tonen voor inreis in Nederland. Het met de regeling vastgelegde vliegverbod is met de inwerkingtreding van deze maatregelen niet langer noodzakelijk om het risico van verspreiding van de gemuteerde vorm van het virus in Nederland te beperken. Dit vliegverbod is met ingang van 23 december 2020, 00:01 plaatselijke tijd ingetrokken.

Onderhavige intrekking van het verbod wordt tevens bekendgemaakt via een Notice to Airmen (NOTAM).

De Minister van Infrastructuur en Waterstaat,
C. van Nieuwenhuizen Wijbenga