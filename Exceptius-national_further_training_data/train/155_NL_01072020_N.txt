Regeling van de Minister van Infrastructuur en Waterstaat van 30 juni 2020, nr. IENW/BSK-2020/118277, tot wijziging van de Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2022 (verhoging subsidieplafonds drinkwater Bonaire en Sint Eustatius 2020 en 2021, extra subsidie op investeringen drinkwater Bonaire en Sint Eustatius 2020 en extra subsidie drinkwater Bonaire, Sint Eustatius en Saba 2020 i.v.m. COVID-19)
De Minister van Infrastructuur en Waterstaat,

Gelet op artikel 4 in samenhang met de artikelen 3, eerste lid, en 5 van de Kaderwet subsidies I en M en de artikelen 2, eerste lid, en 4 van het Kaderbesluit subsidies I en M;

BESLUIT:

ARTIKEL I
In artikel 3, eerste lid, van de Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2022 komt de tabel ‘Budget subsidie drink- en afvalwater Caribisch NL (bedragen x € 1.000)’ te luiden:

Budget subsidie drink- en afvalwater Caribisch NL (bedragen x € 1.000)
Omschrijving

2018

2019

2020

2021

2022

2023

c. Subsidie op drinkwater Saba

93

93

93

93

93

93

d. Subsidie op drinkwater Bonaire

925

925

925

925

925

925

e. Subsidie op drinkwater Sint Eustatius

193

193

193

193

193

193

f. Subsidie op afvalwater Bonaire

1.200

1.000

1.000

1.000

1.000

1.000

g. Extra subsidie op drinkwater Bonaire

2.400

2.400

 	 	 	 
h. Extra subsidie op drinkwater Sint Eustatius

212

212

 	 	 	 
i. Extra subsidie op drinkwater Bonaire (doorgeschoven uit 2017)

1.200

 	 	 	 	 
j. Extra subsidie op drinkwater Sint Eustatius (doorgeschoven uit 2017)

212

 	 	 	 	 
k. Extra subsidie op drinkwater Bonaire

 	
700

 	 	 	 
l. Extra subsidie op investeringen drinkwater Bonaire

 	 	
450

450

450

450

m. Extra subsidie op investeringen drinkwater Sint Eustatius

 	 	 	
1.500

1.500

1.500

n. Extra subsidie op drinkwater Bonaire

 	 	
3.000

1.725

450

450

o. Extra subsidie op drinkwater Sint Eustatius

 	 	
300

300

 	 
p. Extra subsidie op drinkwater Bonaire i.v.m. COVID-19

 	 	
798

 	 	 
q. Extra subsidie op drinkwater Sint Eustatius i.v.m. COVID-19

 	 	
299

 	 	 
r. Extra subsidie op capaciteit drinkwater Saba i.v.m. COVID-19

 	 	
200

 	 	 
Totaal

6.435

5.523

7.258

6.186

4.611

4.611

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2020.

Deze regeling zal met de toelichting in de Staatscourant worden geplaatst.

De Minister van Infrastructuur en Waterstaat,
C. van Nieuwenhuizen Wijbenga

TOELICHTINGInleiding
Deze regeling wijzigt de Tijdelijke subsidieregeling drinkwater BES en rioolwaterzuiveringsinstallatie Bonaire 2018 tot en met 2022 (hierna: Tijdelijke subsidieregeling drinkwater BES). De wijziging leidt ertoe dat voor de jaren 2020 en 2021 de subsidieplafonds voor de reguliere subsidie op distributiekosten van drinkwater voor Bonaire en Sint Eustatius worden verhoogd zodat de drinkwatervoorziening betaalbaar en daarmee toegankelijk blijft voor eenieder in deze delen van Caribisch Nederland. Verder wordt ingevolge de wijziging extra subsidie beschikbaar gesteld voor investeringen in de drinkwatervoorziening op Bonaire en Sint Eustatius en tevens extra subsidie voor de drinkwatervoorziening op Bonaire, Sint Eustatius en Saba in verband met COVID-19. De wijziging omvat de rijen l tot en met r van de tabel in artikel 3 van de Tijdelijke subsidieregeling drinkwater BES.

Aanleiding tot de wijziging
Met de invoering van de Wet elektriciteit en drinkwater BES in 2016 zijn kostendekkende drinkwatertarieven ingevoerd, hetgeen daarvoor niet het geval was. Hierdoor zijn de drinkwatertarieven meer dan voorzien gestegen, waardoor de drinkwatervoorziening voor sommige afnemers niet langer betaalbaar en daarmee ontoegankelijk wordt. Dit is in strijd met het doel van de wet. De Tijdelijke subsidieregeling drinkwater BES biedt met het oog daarop het kader voor het verstrekken van een exploitatiekostensubsidie over 2018 tot en met 2022 voor het dekken van een deel van de kosten van het vaste gebruikstarief en wegtransporttarief van drinkwater op Saba, Sint Eustatius en Bonaire (hierna: Caribisch Nederland). Deze jaarlijkse exploitatiekostensubsidie wordt verstrekt aan het eilandsbestuur van het openbare lichaam Saba, aan Sint Eustatius Utility Company N.V. (STUCO) en aan het Water en Energiebedrijf Bonaire (WEB). Daarnaast voorziet de Tijdelijke subsidieregeling drinkwater BES in het kader voor het verstrekken van reguliere benodigde exploitatiekostensubsidie over de genoemde jaren aan het WEB voor de exploitatie van de rioolwaterzuiverings-installatie Bonaire (RWZI-Bonaire).

De subsidie voor drinkwater betreft een jaarlijkse basissubsidie over de jaren 2018 tot en met 2022 en aanvullend (per jaar bezien) extra benodigde subsidie om de drinkwatervoorziening betaalbaar en daarmee toegankelijk te houden. Ook voor 2020 en 2021 is – evenals in achterliggende jaren – extra subsidie benodigd om het vaste gebruikstarief (tarief voor de distributie van drinkwater) betaalbaar te houden. De toename van het aantal drinkwateraansluitingen op Bonaire en Sint Eustatius is hierbij mede van belang. Met het oog daarop zijn de subsidieplafonds voor de subsidie op de distributiekosten voor drinkwater ook voor 2020 en 2021 verhoogd. Voor Bonaire en Sint Eustatius is tevens voorzien in extra subsidie voor investeringen in de drinkwatervoorziening voor Bonaire voor de jaren 2020 tot en met 2022 (met een doorkijk naar 2023) en voor Sint Eustatius voor de jaren 2021-2022 (eveneens met een doorkijk naar 2023). Verder voorziet de wijziging in extra subsidie voor Caribisch Nederland voor 2020 in verband met COVID-19. Dit is op St. Eustatius en Bonaire voor het tijdelijk (mei tot en met december 2020) terugbrengen van het vaste gebruikstarief naar 0; en op Saba voor vergroting van de opslagcapaciteit van water. Voor de toegezegde extra subsidie voor de RWZI Bonaire van € 1 miljoen voor 2020 en 2021 zal later dit jaar een voorziening in de tijdelijke subsidieregeling worden opgenomen, om begrotingstechnische redenen.

Administratieve lasten en overige effecten
Er zijn geen, dan wel neutrale, gevolgen voor de administratieve lastendruk van burgers en bedrijven. De effecten voor de burger zijn positief (een betaalbare en toegankelijke drinkwatervoorziening, hetgeen in het belang van de volksgezondheid is).

Internetconsultatie
Er is afgezien van internetconsultatie omdat er geen veranderingen van rechten en verplichtingen, administratieve lasten en uitvoeringslasten zijn en vanwege het spoedeisend karakter (de extra subsidie is reeds dit jaar benodigd). Met de landsbesturen en drinkwaterbedrijven heeft overleg plaatsgehad.

Inwerkingtreding
De regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2020. Hiermee wordt afgeweken van de in artikel 4.17, tweede lid, van de Aanwijzingen voor de regelgeving voor ministeriële regelingen genoemde vaste verandermomenten en van de ingevolge het vierde lid van dat artikel in dit geval geldende minimuminvoeringstermijn van twee maanden. Dit is vereist met het oog op het grote openbare belang van het betaalbaar houden en toegankelijk houden van de drinkwatervoorziening in Caribisch Nederland. Voor terugwerkende kracht is gekozen vanwege de extra subsidie voor 2020. De extra (suppletoire) subsidie in verband met COVID-19 is conform de brief van de Staatssecretaris van Binnenlandse Zaken en Koninkrijksrelaties van 24 april 2020 (Kamerstukken II 2019-2020, 35 420, nr. 25) beschikbaar vanaf 1 mei 2020.

De Minister van Infrastructuur en Waterstaat,
C. van Nieuwenhuizen Wijbenga