Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister van Volksgezondheid, Welzijn en
Sport, mede namens Onze Minister van Justitie en Veiligheid en Onze
Minister van Binnenlandse Zaken en Koninkrijksrelaties van 18 februari
2021, kenmerk 1817038-217427-WJZ;
Gelet op artikel VIII, derde lid, van de Tijdelijke wet maatregelen
covid-19;
Hebben goedgevonden en verstaan:
Enig artikel
Het tijdstip van verval van de in artikel VIII, eerste lid, van de Tijdelijke
wet maatregelen covid-19 genoemde bepalingen wordt vastgesteld op
1 juni 2021.
Onze Minister van Volksgezondheid, Welzijn en Sport is belast met de
uitvoering van dit besluit, dat met de daarbij behorende nota van
toelichting in het Staatsblad zal worden geplaatst.
’s-Gravenhage, 18 februari 2021
Willem-Alexander
De Minister van Volksgezondheid, Welzijn en Sport,
H.M. de Jonge
Uitgegeven de vijfentwintigste februari 2021
De Minister van Justitie en Veiligheid,
F.B.J. Grapperhaus

NOTA VAN TOELICHTING
1. Aanleiding
De Tijdelijke wet maatregelen covid-191 (hierna: de Twm) is op
1 december 2020 in werking getreden. De door die wet tot stand
gebrachte tijdelijke bepalingen, onder andere in de Wet publieke
gezondheid, vervallen in beginsel drie maanden na inwerkingtreding van
die wet.2 Met het onderhavige koninklijke besluit wordt de werkingsduur
van de Twm met drie maanden verlengd, tot 1 juni 2021. De Twm en de
maatregelen die op grond daarvan zijn genomen zijn namelijk onverminderd noodzakelijk om de uitbraak van covid-19 te bestrijden. Alvorens
de voordracht voor het onderhavige koninklijk besluit kon worden gedaan
is het ontwerp ingevolge artikel VIII, vierde lid, van de Twm aan de
Tweede en Eerste Kamer overgelegd.
2. Verlenging Tijdelijke wet
De Twm is tot stand gekomen om, met het oog op het onbekende
verloop van het virus, maatregelen te kunnen nemen ter bestrijding van
covid-19.3 Voor deze maatregelen is een stevig juridisch fundament met
een gedegen democratische legitimatie nodig. Dit fundament biedt de
Twm. Omdat bij de totstandkoming van de Twm nog niet duidelijk was
hoe het verloop van de verspreiding van het virus er uit zou zien, is ervoor
gekozen om te voorzien in de mogelijkheid om deze wet te kunnen
verlengen of te beëindigen.4 Van de mogelijkheid om de werkingsduur
van de Twm te verlengen wordt met het onderhavige besluit gebruik
gemaakt.
Voor de verlenging van de Twm is gekozen omdat de maatregelen die
op grond hiervan zijn genomen vandaag de dag onverminderd noodzakelijk zijn. Deze maatregelen kunnen op grond van de Twm bij ministeriële
regeling worden vastgesteld, met uitzondering van de vaststelling van de
veilige afstand, die bij algemene maatregel van bestuur geschiedt. Per
1 december 2020 zijn daartoe de Tijdelijke regeling maatregelen covid-19
(hierna: Trm) alsmede Het Tijdelijk besluit veilige afstand in werking
getreden.5 Daarnaast zijn er voor Caribisch Nederland afzonderlijke
regelingen tot stand gebracht (zie hierover nader paragraaf 4). De Trm
bevatte in oorsprong de maatregelen die tot dan toe in noodverordeningen waren opgenomen. De Trm is inmiddels een aantal keren
gewijzigd.
In het 98ste OMT advies, van 30 januari 2021, geeft het OMT aan dat de
epidemiologische situatie nog steeds zeer kwetsbaar is. De lange termijn
voorspellingen zijn daarnaast zeer zorgelijk door het verhoogde reproductiegetal van de VK-variant van covid-19. Dit onderstreept volgens het OMT
het belang van de extra genomen maatregelen.
De achtergrond van de elkaar met regelmaat opvolgende maatregelen
is toegelicht in een groot aantal stand van zaken voortgangsbrieven6
. Op
grond van artikel 58s, eerste lid, van de Wet publieke gezondheid dient
maandelijks aan beide Kamers van de Staten-Generaal een met redenen
omkleed overzicht van de krachtens dit hoofdstuk geldende maatregelen
toegezonden te worden en dient te worden aangegeven wat de verwachtingen zijn ten aanzien van het voortduren van de maatregelen. In de brief
van 8 december 20207 is aangegeven dat deze periodieke voortgangsrapportages worden opgenomen in deze voortgangsbrieven.8
Het kabinetsbeleid is gericht op het zo snel mogelijk maximaal verlagen
van het besmettingsniveau, het vertragen van de verspreiding van het
virus en nieuwe varianten van het virus en het beperken van de influx van
virusvarianten uit het buitenland. Om dit mogelijk te maken is de Twm ook
na 1 maart 2021 nog onontbeerlijk. Ook in de komende maanden zullen
maatregelen noodzakelijk blijven. Met het onderhavige besluit wordt de
werkingsduur van de Twm daarom met de maximumtermijn van drie
maanden verlengd, tot 1 juni 2021.
Het niet verlengen van de Twm zou betekenen dat er vanaf 1 maart 2021
geen wettelijke basis meer bestaat om bij algemene maatregel van
bestuur of ministeriële regeling maatregelen te treffen ter bestrijding van
de epidemie van covid-19. Gezien de huidige crisissituatie is het kabinet
van mening dat de Twm niet kan ontbreken na 1 maart 2021.
3. Afdeling advisering van de Raad van State
Alvorens tot verlenging van de Twm over te gaan, dient de Afdeling
advisering van de Raad van State ingevolge artikel 58t van de Wet
publieke gezondheid gehoord te worden over de maatregelen die gelden
op grond van de Twm. Op 3 februari 2021 heeft de Afdeling advisering
van de Raad van State aangegeven dat gelet op de huidige omstandigheden zij het oordeel gerechtvaardigd acht dat het laten vervallen van
(delen van) de Twm op dit moment nog niet aan de orde is. Verlenging
van de in artikel VIII, eerste lid, genoemde bepalingen van de Twm met
een termijn van drie maanden ligt volgens haar in de rede.
4. Voorhang Tweede en Eerste Kamer
Het voornemen om een voordracht voor dit besluit te doen is op
9 februari 2021 aan de Tweede en Eerste Kamer overgelegd.9 De Tweede
Kamer heeft het besluit op 10 februari 2021 voor kennisgeving aangenomen en de Eerste Kamer heeft het besluit geagendeerd voor de
vergadering van 23 februari 2021.
5. Caribisch Nederland
Op grond van de Twm zijn er voor de openbare lichamen Bonaire10,
Saba11 en Sint-Eustatius12 afzonderlijke tijdelijke regelingen met maatregelen tot stand gebracht. Voor afzonderlijke regelingen is gekozen omdat
de feitelijke en epidemiologische situatie daar verschilt van Europees
Nederland. Met de verschillende regelingen kan er dan ook maatwerk
toegepast worden. Over de voorgenomen verlenging van de Twm zijn de
eilandsbesturen van de openbare lichamen geconsulteerd. Zij geven aan
zich te kunnen vinden in de verlenging van de Twm. Daarbij zal blijvende
aandacht zijn voor flexibiliteit en de mogelijkheid om maatwerk toe te
passen op de situatie op de BES-eilanden. 

6. Inwerkingtreding en verlengingsduur
Met dit koninklijk besluit worden de door de Twm tot stand gebrachte
bepalingen met drie maanden verlengd tot 1 juni 2021, aangezien naar
verwachting maatregelen op grond van de Twm tot in elk geval deze
datum noodzakelijk zullen blijven.
Deze nota van toelichting wordt uitgebracht mede namens de Minister
van Justitie en Veiligheid en de Minister van Binnenlandse Zaken en
Koninkrijksrelaties.
De Minister van Volksgezondheid, Welzijn en Sport,
H.M. de Jonge