Geachte voorzitter,

Gehoord hebbende het advies van het Outbreak Management Team van 3 november 2020 en het overleg van de Ministeriële Commissie COVID-19 van 3 november 2020, geef ik u, mede namens de minister van Justitie en Veiligheid, op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht met ingang van 4 november 2020, 22.00 uur. Voor het overige blijft de aanwijzing van 14 oktober 2020 van kracht. De onderhavige opdracht vervalt per 18 november 2020 om 23.59 uur.

Algehele sluiting
Het is verboden voor het publiek openstaande gebouwen en bijbehorende erven, alsmede voor het publiek openstaande vaartuigen en voertuigen open te stellen voor publiek. Het gaat dan bijvoorbeeld om bioscopen, filmhuizen, concertzalen, podia voor alle genres van muziek, theaters en hiermee vergelijkbare culturele instellingen, musea, presentatie-instellingen, monumenten met een publieksfunctie, bibliotheken, casino's, arcadehallen, speelhallen, zwembaden, pretparken, dierentuinen en seksinrichtingen.

Dit verbod is niet van toepassing op:
a. een uitvaartcentrum, met inbegrip van een eet- en drinkgelegenheid daarbinnen, mits het groepsverband niet groter is dan dertig personen; de beperking tot 30 personen gaat in per 9 november;
b. een huwelijksvoltrekking, mits het groepsverband niet groter is dan 20 personen;
c. een afhaalfunctie van een eet- en drinkgelegenheid, met dien verstande dat de afhaalfunctie van coffeeshops vanaf 20.00 uur is gesloten;
d. een luchthaven, met inbegrip van een eet-en drinkgelegenheid die zich bevindt op luchthavens na de security check (air side);
e. het openbaar vervoer of overig bedrijfsmatig personenvervoer, mits het vervoer niet strekt tot recreatieve doeleinden;
f. winkels voor detailhandel, warenmarkten, groothandel en gebouwen voor zakelijke dienstverlening;
g. een gebouw of een voer- of vaartuig waarin een contactberoep wordt beoefend, met uitzondering van een seksinrichting;
h. een instelling voor topsport;
i. een locatie voor activiteiten van een jeugdvereniging tot 18 jaar (zoals scouting, cultuur, kunst, en sport);
j. een sport- of fitnessclub en sportlocaties;
k. een hotel of een eet- en drinkgelegenheid binnen een hotel voor zover deze slechts wordt opengesteld voor de hotelgasten, die daar daadwerkelijk overnachten;
I. een stembureau of stemlokaal ten tijde van een verkiezing als bedoeld in de Kieswet;
m. een plaats die is bestemd voor vergaderingen van de Staten-Generaal of van een commissie daaruit (in de desbetreffende veiligheidsregio), van de gemeenteraad, provinciale staten en het algemeen bestuur van een waterschap, of van een door deze organen ingestelde commissie, en andere wettelijk verplichte bijeenkomsten;
n. een gerechtsgebouw;
o. een zorginstelling;
p. een overheidsgebouw met een publieksfunctie of loket;
q. een parkeergarage;
r. een station, gebouw en de loket voor openbaar vervoer;
s. een publieke sanitaire voorziening;
t. een locatie waar besloten en georganiseerde dagbesteding plaatsvindt voor kwetsbare groepen, waar ook iets genuttigd kan worden door deze doelgroep;
u. een sauna of wellness.

Verbod evenementen
Evenementen zijn verboden. Dit verbod geldt niet voor warenmarkten. Onder evenementen worden niet begrepen betogingen, vergaderingen en godsdienstige en levensbeschouwelijke samenkomsten als bedoeld in de Wet openbare manifestaties.

Groepsvorming openbare plaats
Het is verboden om op een openbare plaats of een plaats in de buitenlucht, met uitzondering van het erf behorend bij de woning, zich op te houden in groepsverband met meer dan twee personen. Dit verbod geldt niet voor:
a. een gezamenlijk huishouden;
b. personen tot 13 jaar;
c. personen tot 18 jaar die sport beoefenen;
d. sporters in instellingen voor topsport, voetballers van de Eredivisie en Eerste Divisie, alsmede de trainers en begeleiders van deze sporters of voetballers en overig personeel;
e. personen bij uitvaarten gemaximeerd tot 30 personen, de beperking tot 30 personen gaat in per 9 november; 
f. personen bij een huwelijksvoltrekking gemaximeerd tot 20 personen;
g. personen in het openbaar vervoer en in overig bedrijfsmatig personenvervoer, mits met inachtneming van de daarvoor specifiek geldende regels, en louter voor de duur van de deelname aan dat vervoer;
h. zorgbegeleiders of vaste mantelzorgers en de personen die zij begeleiden en de personen onderling;
i. betogingen en vergaderingen als bedoeld in de Wet openbare manifestaties; 
j. personen die in gemeenschap met anderen godsdienst of levensovertuiging belijden;
k. een bijeenkomst van een internationale organisatie, die gevestigd is op het grondgebied van het Koninkrijk, of van een verdragspartij van een verdrag waarbij het Koninkrijk partij is;
I. een verkiezing als bedoeld in de Kieswet;
m. groepsverbanden die noodzakelijk zijn voor de continuering van de dagelijkse werkzaamheden van instellingen, bedrijven en andere organisaties, mits het groepsverband niet groter is dan honderd personen;
n. activiteiten van jeugdverenigingen tot 18 jaar (zoals scouting, cultuur, kunst, en sport);
o. voor een opsporingsambtenaar, toezichthouder, beveiligingsmedewerker, zorgverlener, geestelijke bedienaar of persoon die werkzaam is bij een justitiële inrichting of in de vitale asielketen, bij de politie, de brandweer, de krijgsmacht of in de kinderopvang met inbegrip van de buitenschoolse opvang of die eerste hulp biedt bij een het leven of de gezondheid bedreigende situatie, alsmede degenen jegens wie deze persoon zijn taak uitoefent.

Voorwaarden organiseren van samenkomsten
Voor het organiseren van samenkomsten in de publieke ruimte (incl. vaartuigen en voertuigen, met uitzondering van de woongedeelten) en in besloten plaatsen, met uitzondering van woningen, gelden de volgende voorwaarden:

Er worden maatregelen getroffen om te waarborgen dat de stromen van personen die samenkomen in verschillende zelfstandige ruimten in een gebouw, ook voor zover het hun gebruik van sanitaire voorzieningen betreft, worden gescheiden, hygiënemaatregelen worden getroffen en wordt toegezien op het in acht nemen van de 1,5 meter.

Voor detailhandel geldt aanvullend de voorwaarde dat een deurbeleid wordt gehanteerd. Voor de levensmiddelenbranche geldt aanvullend dat de toegang tot de locatie minimaal twee keer per dag een uur wordt beperkt tot ouderen en kwetsbare mensen.

Voor de samenkomsten in sportgelegenheden, sauna's en wellness en hotels geldt als aanvullende voorwaarde dat personen hebben gereserveerd en een voorafgaande verificatie van hun gezondheid plaatsvindt. Dit geldt ook voor contactberoepen.

Vervallen uitzondering 1,5 meter
Voor personen die theater, dan wel dans in de vorm van culturele uiting, beoefenen geldt de 1,5 meter afstandsnorm.

Sporten
Sportbeoefening is alleen toegestaan individueel of in teamverband met niet meer dan 2 personen. Sportwedstrijden en groepslessen worden verboden.

Dit geldt niet voor sportbeoefening en wedstrijden van sporters in instellingen voor topsport, voetballers van de Eredivisie en Eerste Divisie en personen tot 18 jaar die sport beoefenen op de eigen club. Voor alle sportwedstrijden en - trainingen (zowel amateur als professioneel) geldt een verbod op de aanwezigheid van toeschouwers. 

In sportaccommodaties worden douches en kleedkamers gesloten. Toiletten kunnen wel geopend blijven.

Als u problemen ervaart bij de uitvoering van deze aanwijzing, verzoek ik u contact op te nemen met het LOT-C of uw contactpersoon bij de projectdirectie covid19.

Hoogachtend,
de minister van Volksgezondheid,
Welzijn en Sport,

Hugo de Jong