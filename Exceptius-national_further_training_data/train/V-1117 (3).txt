
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO  2020 M. BALANDŽIO 23 D. SPRENDIMO NR. V-975 „DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ GROŽIO PASLAUGŲ TEIKIMO VIETOMS“ PAKEITIMO

2020 m. gegužės   11   d. Nr. V-1117
Vilnius

P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-975 „Dėl COVID-19 ligos (koronaviruso infekcijos) valdymo priemonių grožio paslaugų teikimo vietoms“ ir jį išdėstau nauja redakcija:
„SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ GROŽIO PASLAUGŲ TEIKIMO VIETOMS

2020 m. gegužės         d. Nr. V-
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, 28 straipsnio 4 dalimi, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, 2020 m. kovo 14 d. Lietuvos Respublikos Vyriausybės nutarimo Nr. 207 „Dėl karantino Lietuvos Respublikos teritorijoje paskelbimo“ (Lietuvos Respublikos Vyriausybės 2020 m. balandžio 22 d. nutarimo Nr. 398 redakcija) 3.2.81 ir 3.2.82 papunkčiais, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir atsižvelgdamas į Pasaulio sveikatos organizacijos rekomendacijas, n u s p r e n d ž i u:
1.	Įpareigoti grožio (plaukų priežiūros, veido ir kūno priežiūros, nagų priežiūros, tatuiravimo, ilgalaikio makiažo, papuošalų vėrimo, soliariumo ir kt.) paslaugas (toliau – paslauga) teikiančius asmenis (toliau – paslaugų teikėjai):
1.1.	Teikti paslaugas taip, kad vienam paslaugų vartotojui (toliau – vartotojas) arba kitam lankytojui būtų skiriamas ne mažesnis kaip 10 kv. m paslaugos teikimo vietos patalpų plotas arba vienu metu paslauga būtų teikiama ne daugiau kaip vienam vartotojui.
1.2.	Užtikrinti, kad tarp paslaugų teikėjų darbo vietų būtų ne mažesnis kai 2 metrų atstumas.
1.3.	Į paslaugos teikimo vietą įleisti tik apsaugines kaukes arba apsaugines veido priemones dėvinčius vartotojus ir kitus lankytojus.
1.4.	Prie įėjimo į paslaugų teikimo vietą pateikti informaciją:
1.4.1.	kad paslaugų teikimo vietoje nerekomenduojama lankytis rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“);
1.4.2.	apie vartotojų asmens higienos laikymosi būtinybę (rankų higiena, kosėjimo, čiaudėjimo etiketas ir kt.).
1.5.	Paslaugas ar procedūras, kurių metu vartotojas dėl paslaugos ar procedūros pobūdžio negali dėvėti kaukės ir jos atliekamos vartotojo veido, kaklo, krūtinės srityje, teikti laikantis šių reikalavimų: 
1.5.1.	dėvint vienkartinę medicininę (chirurginę) kaukę ir apsauginį veido skydelį, arba respiratorių FFP2 ir apsauginius akinius;
1.5.2.	apsauginius akinius, apsauginį veido skydelį dezinfekuoti arba keisti po kiekvieno vartotojo;
1.5.3.	vienkartinę medicininę (chirurginę) kaukę keisti po kiekvieno vartotojo. 
1.6.	Kitas, nei 1.5 papunktyje nurodytas paslaugas, teikti laikantis šių reikalavimų:
1.6.1.	dėvint apsaugines kaukes (vienkartines medicinines kaukes);
1.6.2.	apsaugines kaukes (vienkartines medicinines kaukes) keisti po kiekvieno vartotojo.
1.7.	Skatinti vartotojus atsiskaityti ne grynaisiais pinigais.
1.8.	Sudaryti galimybę tinkamai vartotojų ir kitų lankytojų rankų higienai ir (ar) dezinfekcijai – prie įėjimo į paslaugų teikimo patalpą ir sanitarinį mazgą gerai matomoje vietoje pakabinti vartotojų ir kitų lankytojų rankų dezinfekcijai skirtą priemonę, esant galimybei prie įėjimo į sanitarinį mazgą padėti vienkartinių pirštinių.
1.9.	Nevykti į darbą ir nedirbti turint viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.).
1.10.	Nuolat stebėti savo ir kitų darbuotojų sveikatą.
1.11.	Paslaugų teikimo vietoje (darbe) pasireiškus viršutinių kvėpavimo takų ligų, ūmių žarnyno infekcijų ir kt. susirgimų požymiams (karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), nedelsiant nusišalinti nuo darbo, konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu.
1.12.	Pačiam paslaugų teikėjui sužinojus apie jam nustatytą COVID-19 ligą (koronoviruso infekciją) arba paslaugų teikimo vietos administracijai iš paties paslaugų teikėjo (darbuotojo) gavus informaciją apie jam nustatytą COVID-19 ligą (koronoviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją.
1.13.	Nedirbti ir drausti paslaugų teikimo vietoje dirbti darbuotojams, paslaugų teikėjams, kuriems privaloma izoliacija, izoliacijos laikotarpiu.
1.14.	Rekomenduoti paslaugų teikimo vietoje nedirbti darbuotojams, priklausantiems rizikos grupei (nurodytai šio sprendimo 4.1 papunktyje).
1.15.	Laikytis griežtos rankų higienos: ne rečiau kaip kas 2 val. plauti rankas skystu muilu ir šiltu tekančiu vandeniu, dezinfekuoti jas specialiomis rankų dezinfekcinėmis priemonėmis, vengti liesti rankomis veidą, akis, nosį, burną ir kt., laikytis kosėjimo ir čiaudėjimo etiketo.
1.16.	Pagal galimybes darbą organizuoti taip, kad kuo daugiau darbuotojų, paslaugų teikėjų laikytųsi saugaus atstumo vienas nuo kito ir (ar) paslaugų vartotojo ir (ar) kito lankytojo (daugiau nei 2 metrų atstumu, trumpiau nei 15 min.) ar nekontaktuotų. Jeigu dirbama pamainomis, pagal galimybes organizuoti darbuotojų, paslaugų teikėjų pamainų pasikeitimą išlaikant saugų atstumą ar be kontakto.
1.17.	Paslaugų teikimo patalpas vėdinti ne rečiau nei 1 kartą per valandą.
1.18.	Paviršius, prie kurių tiesiogiai (oda, plaukai) liečiasi paslaugų vartotojas (paslaugų vartotojams skirtos praustuvės, kėdės, atramos galvai ir kt.), ir paviršius paslaugų teikėjo darbo vietoje, ant kurių dedami instrumentai ir kitos darbo priemonės, dezinfekuoti po kiekvieno vartotojo. Dezinfekcijai užtikrinti tarp vartotojų aptarnavimo turi būti ne mažesnis kaip 15 min. laikotarpis.
1.19.	Kitą aplinkos valymą ir dezinfekciją atlikti vadovaujantis Rekomendacijomis dezinfekcijai sveikatos priežiūros įstaigose ir ne sveikatos priežiūros patalpose (ne sveikatos priežiūros sektorius, įtarus ar patvirtinus COVID-19 atvejį) (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).“
2.	N u s t a t a u, kad šis sprendimas įsigalioja 2020 m. gegužės 18 d.




Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
