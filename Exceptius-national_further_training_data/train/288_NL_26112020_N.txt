Regeling van de Staatssecretaris van Economische Zaken en Klimaat van 25 november 2020, nr. WJZ/ 20281241, tot wijziging en tweede openstelling van de Regeling subsidie financiering vaste lasten getroffen ondernemingen Covid-19 BES
De Staatssecretaris van Economische Zaken en Klimaat,

Gelet op artikel 3 van de Kaderwet EZK- en LNV-subsidies;

Besluit:

ARTIKEL I
De Regeling subsidie financiering vaste lasten getroffen ondernemingen Covid-19 BES wordt als volgt gewijzigd:

A

Artikel 1 wordt als volgt gewijzigd:

1. In het tweede lid wordt 'de maanden maart, april, mei en juni van 2020' vervangen door 'de maanden juli, augustus en september van 2020'.

2. Het derde lid wordt als volgt gewijzigd:

a. In onderdeel a wordt '1 maart 2019' vervangen door '1 juli 2019' en wordt 'de maanden maart, april, mei en juni van 2019' vervangen door 'de maanden juli, augustus en september van 2019'.

b. In onderdeel b wordt '1 maart 2019' vervangen door '1 juli 2019' en wordt 'gedeeld door drie' vervangen door 'gedeeld door vier'.

c. In onderdeel c wordt 'gedeeld door drie' vervangen door 'gedeeld door vier'.

B

In artikel 2, eerste lid, wordt 'de periode van juni, juli, augustus en september van 2020' vervangen door 'de periode van oktober, november en december van 2020'.

C

In artikel 3 wordt 'ten hoogste USD 55.000' vervangen door 'ten hoogste USD '99.000' en wordt '(A – B) x C x 0,5' vervangen door '(A – B) x C x 0,75'.

D

In artikel 4, onderdeel c, wordt 'USD 500' vervangen door 'USD 375'.

E

In artikel 5, tweede lid, onderdeel f, wordt 'de maanden maart, april, mei en juni van 2020' vervangen door 'de maanden juli, augustus en september van 2020'.

F

In artikel 6, eerste lid, wordt 'de periode van 11 augustus 2020 tot en met 12 november 2020' vervangen door 'de periode van 27 november 2020 tot en met 29 januari 2021'.

G

Artikel 13, tweede lid, komt te luiden:

2.Deze regeling vervalt met ingang van 1 januari 2022, met dien verstande dat zij van toepassing blijft op subsidies die voor 1 januari 2022 zijn verstrekt.

H

Na artikel 12 wordt een artikel ingevoegd, luidende:

Artikel 12a. (overgangsrecht)
Op aanvragen om subsidie die zijn ingediend voor het tijdstip van inwerkingtreding van een wijziging van deze regeling en op subsidies die voor dat tijdstip zijn verstrekt, blijft deze regeling van toepassing zoals deze luidde voor dat tijdstip

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

's-Gravenhage, 25 november 2020
De Staatssecretaris van Economische Zaken en Klimaat,
M.C.G. Keijzer

TOELICHTING1. Inleiding
De Regeling subsidie financiering vaste lasten getroffen ondernemingen Covid-19 BES biedt ondernemingen in Caribisch Nederland een subsidie voor de vaste lasten. Doel is dat getroffen ondernemingen, die 30% of meer omzetverlies hebben, hiermee over voldoende liquide middelen beschikken om de vaste lasten te kunnen blijven betalen en hun onderneming draaiende te houden. De subsidie wordt berekend aan de hand van het omzetverlies van de onderneming. De subsidie die op grond van deze regeling wordt verleend wordt bovendien vrijgesteld van belastingheffing. De eerste openstelling van deze regeling betrof de maanden juni tot en met september 2020.

In de brief 'Steun en herstelpakket Caribisch Nederland' van 27 oktober 2020 heeft het kabinet aangekondigd deze ondernemingen ook na 1 oktober 2020 te steunen. Om die reden bevatte die brief het voornemen om de Regeling subsidie financiering vaste lasten getroffen ondernemingen Covid-19 BES nog drie maal open te stellen: voor oktober tot en met december 2020, voor januari tot en met maart 2021 en voor april tot en met juni 2021.

Onderhavige regeling voorziet in de tweede openstelling van de Regeling subsidie financiering vaste lasten getroffen ondernemingen Covid-19 BES voor de periode oktober, november en december 2020. De onderhavige subsidieregeling bevat geen subsidieplafond, waarmee de Minister van Financiën overeenkomstig artikel 3, derde lid, van de Kaderwet EZK- en LNV-subsidies heeft ingestemd.

2. Verhoging subsidiepercentage en maximum subsidiebedrag
De belangrijkste inhoudelijke wijziging is dat het subsidiepercentage wordt verhoogd. In de oorspronkelijke regeling werd maximaal 50% van de vaste lasten gesubsidieerd (artikel  van de regeling). Voor de tweede openstelling is besloten om dit percentage te verhogen naar 75% (artikel I, onderdeel C, van deze wijzigingsregeling). Door de kleinschalige eilandelijke setting en de afhankelijkheid van het toerisme, dat nagenoeg volledig is komen stil te liggen, bestaan er voor ondernemers, anders dan in Europees Nederland, immers weinig tot geen mogelijkheden om het omzetverlies op een andere manier op te vangen en zo de vaste lasten te dekken.

Ook het maximale subsidiebedrag per onderneming wordt verhoogd, van USD 55.000 naar USD 99.000 (artikel I, onderdeel C, van deze wijzigingsregeling). Op deze wijze komt de subsidie beter tegemoet aan de behoeften van de grotere ondernemingen.

3. Tweede openstelling van de regeling
De tweede openstelling van de regeling ziet op de maanden oktober, november en december van 2020 (de artikelen 1, tweede lid, en 2, eerste lid; zie artikelen I, onderdelen A, onder 1, en B, van deze wijzigingsregeling).

De periode aan de hand waarvan het omzetverlies wordt bepaald, is in lijn daarmee aangepast. De omzet in de periode juli, augustus en september 2020 vormt de basis voor de berekening van het omzetverlies (artikel 1, tweede lid, van de regeling; zie artikel I, onderdeel A, onder 1, van deze wijzigingsregeling). Bij de aanvraag moet deze omzet ook worden opgegeven (artikel 5, tweede lid, onderdeel f, van de regeling; zie artikel I, onderdeel E, van deze wijzigingsregeling).

Ook de referentieperiode is anders, namelijk juli, augustus en september 2019 (artikel 1, derde lid; zie artikel I, onderdeel A, onder 2, van deze wijzigingsregeling). Net als in de oorspronkelijke regeling bevat de gewijzigde regeling een voorziening voor ondernemingen die na aanvang van de referentieperiode zijn gestart, dus na 1 juli 2019. Voor deze groep geldt een alternatieve referentieperiode.

In artikel 4, onderdeel c, van de regeling is bepaald dat een aanvraag wordt afgewezen als het subsidiebedrag onder een bepaald minimum ligt. Dit bedrag bedroeg USD 500 voor vier maanden, dat is nu USD 375 voor drie maanden geworden, in lijn met de kortere periode waar de subsidie op ziet (zie artikel I, onderdeel D, van deze wijzigingsregeling).

De tweede openstelling zal plaatsvinden van 27 november 2020 tot en met 29 januari 2021 (artikel 6, eerste lid; zie artikel I, onderdeel F, van deze wijzigingsregeling).

4. Regeldruk
De regeldruk voor de aanvrager behelst het kennisnemen van de subsidieregeling en het invullen van de aanvraag. Doordat de aanvrager eerder al een aanvraag heeft gedaan voor de oorspronkelijke regeling, wordt ervan uitgegaan dat de kennisneming een kwartier korter duurt. De complete aanvraag door de onderneming kost dan in totaal een halfuur per onderneming.

Uitgaande van 650 ondernemingen die, tegen een gemiddeld uurtarief van USD 21,50, een aanvraag zullen doen, komen de regeldrukkosten voor de ondernemingen uit op circa USD 7.000. Ervan uitgaande dat 45 procent van de aanvragen een subsidie van boven de USD 6.000 betreft, betekent dat dat er voor 293 ondernemingen aanvullende regeldrukkosten zijn van 0,75 uur voor het overleggen van een verklaring van een onafhankelijk en ter zake kundig persoon over de getrouwheid van de opgaven. De totale regeldrukkosten komen daarmee uit op USD 11.725.

5. Staatssteun
Caribisch Nederland wordt, evenals de Caribische landen binnen het Koninkrijk, vanuit Europeesrechtelijk perspectief, gekwalificeerd als landen en gebieden overzee (LGO). Voor de LGO geldt op grond van het LGO-besluit (Besluit 2013/755/EU van de Raad van 25 november 2013 betreffende de associatie van de landen en gebieden overzee met de Europese Unie (PbEU 2013, L 344)) een bijzonder regime. De LGO maken geen deel uit van de interne markt van de Europese Unie. Dit brengt onder meer met zich dat voor de LGO de staatssteunregels niet gelden. Dat betekent dat de staatssteunregels dus ook niet voor Caribisch Nederland gelden. Dit is alleen anders wanneer er subsidie vanuit Nederland wordt verstrekt voor ondernemingen in Caribisch Nederland, voor zover dit gevolgen kan hebben op de interne markt.

Enkel ondernemingen die gevestigd zijn op Bonaire, Saba en Sint Eustatius komen in aanmerking voor de subsidie. Dit zijn allen mkb-ondernemingen, die over het algemeen geen activiteiten verrichten op de interne markt van de Europese Unie. Gelet op het soort ondernemingen dat in aanmerking komt voor subsidie en de hoogte van de subsidie, leidt de subsidie, voor zover er al sprake zou zijn van enige activiteit op de interne markt, niet tot een ongunstige beïnvloeding van het handelsverkeer en vervalst deze niet de mededinging binnen de interne markt. Derhalve is er geen sprake van staatssteun als bedoeld in artikel 107, eerste lid, van het Verdrag betreffende de werking van de Europese Unie.

6. Inwerkingtreding, vervaldatum en overgangsrecht
Deze regeling treedt in werking met ingang van de dag na de datum van uitgifte van de Staatscourant waarin zij is geplaatst (artikel II van deze wijzigingsregeling). Hiermee wordt afgeweken van het kabinetsbeleid inzake de vaste verandermomenten. Dit wordt gerechtvaardigd door het feit dat een snelle inwerkingtreding van de subsidieregeling aanmerkelijke nadelen voor de doelgroep voorkomt.

Gelet op de tweede openstelling en het voornemen van het kabinet om de regeling nog een derde en vierde maal open te stellen, is voorts de vervaldatum van de regeling gewijzigd van 1 januari 2021 naar 1 januari 2022 (artikel 13, tweede lid; zie artikel I, onderdeel G, van deze wijzigingsregeling).

De wijzigingen van de Regeling subsidie financiering vaste lasten getroffen ondernemingen Covid-19 BES, zoals opgenomen in onderhavige regeling, zijn van toepassing op aanvragen voor subsidie tijdens de tweede openstelling. Op aanvragen en verleningen tijdens de eerste openstelling blijft de regeling van toepassing zoals die luidde voorafgaand aan de inwerkingtreding van deze wijzigingsregeling. Hiertoe is overgangsrecht opgenomen (nieuw artikel 12a; zie artikel I, onderdeel H, van onderhavige regeling).

De Staatssecretaris van Economische Zaken en Klimaat,
M.C.G. Keijzer