CyLaw | Αναφορικά μ'εμάς | Επικοινωνία
CyLaw | Αναφορικά μ'εμάς | Επικοινωνία
Έρευνα - Κατάλογος Αποφάσεων - Εμφάνιση Αναφορών (Noteup on) - Αφαίρεση Υπογραμμίσεων
ECLI:CY:AD:2021:D12
ΑΝΩΤΑΤΟ ΔΙΚΑΣΤΗΡΙΟ ΚΥΠΡΟΥ
ΠΡΩΤΟΒΑΘΜΙΑ ΔΙΚΑΙΟΔΟΣΙΑ
ΠΟΛΙΤΙΚΗ ΑΙΤΗΣΗ ΑΡ. 3/2021
19 Ιανουάριου, 2021
[Δ. ΣΩΚΡΑΤΟΥΣ, Δ/στής]
ΑΝΑΦΟΡΙΚΑ ΜΕ ΤΟ ΑΡΘΡΟ 155.4 ΤΟΥ ΣΥΝΤΑΓΜΑΤΟΣ ΚΑΙ ΤΑ ΑΡΘΡΑ 3, 9 ΤΟΥ ΠΕΡΙ ΑΠΟΝΟΜΗΣ ΤΗΣ ΔΙΚΑΙΟΣΥΝΗΣ (ΠΟΙΚΙΛΑΙ ΔΙΑΤΑΞΕΙΣ) ΝΟΜΟΥ ΤΟΥ 1964 ΟΠΩΣ ΤΡΟΠΟΠΟΙΗΘΗΚΕ
- ΚΑΙ -
ΑΝΑΦΟΡΙΚΑ ΜΕ ΤΗΝ ΑΙΤΗΣΗ ΤΩΝ CHRISTOS GEORGHIADES KEYS & ACCESSORIES LIMITED
ΑΙΤΗΤΩΝ ΓΙΑ ΤΗΝ ΚΑΤΑΧΩΡΗΣΗ ΑΙΤΗΣΗ ΓΙΑ ΕΚΔΟΣΗ ΕΝΤΑΛΜΑΤΟΣ CERTIORARI ΔΥΝΑΜΕΙ ΤΟΥ ΑΡΘΡΟΥ 155.4 ΤΟΥ ΣΥΝΤΑΓΜΑΤΟΣ
ΚΑΙ
ΑΝΑΦΟΡΙΚΑ ΜΕ ΤΗΝ ΕΝΔΙΑΜΕΣΗ ΑΠΟΦΑΣΗ ΤΟΥ ΔΙΚΑΣΤΗΡΙΟΥ ΕΛΕΓΧΟΥ ΕΝΟΙΚΙΑΣΕΩΝ ΛΕΥΚΩΣΙΑΣ ΗΜΕΡΟΜΗΝΙΑΣ 8/10/2020 ΣΤΗΝ ΑΙΤΗΣΗ ΥΠ' ΑΡΙΘΜΟ Ε69/2020
Για τους αιτητές: Α. Σολουκίδου με Α. Στυλιανού για Χρ. Τριανταφυλλίδη
Α Π Ο Φ Α Σ Η
Δ. ΣΩΚΡΑΤΟΥΣ, Δ.: Με την κρινόμενη αίτηση αξιώνεται από τους αιτητές:
Α) Άδεια δια καταχώρηση Αιτήσεως δι' έκδοσιν Διατάγματος Certiorari διά την μετακίνηση και/ή μεταφορά εις το Ανώτατον Δικαστήριο με σκοπό την ακύρωση της απόφασης και/ή του Διατάγματος του Δικαστηρίου Ελέγχου Ενοικιάσεων Λευκωσίας ημερομηνίας 8/10/2020 εις την Αίτηση υπ' αριθμόν Ε79/2020 Παράρτημα Α της παρούσης, και
Β) Διάταγμα αναστέλλον πάσαν περαιτέρω διαδικασία σχετιζόμενη και/ή ως αποτέλεσμα της ανωτέρω απόφασης του Δικαστηρίου μέχρι της πλήρους αποπερατώσεως της παρούσης Αιτήσεως και/ή της οποιασδήποτε περαιτέρω διαδικασίας κατ' ακολουθία της παρούσης Αιτήσεως.
Όπως προκύπτει από την παράθεση του αιτητικού, την έκθεση γεγονότων, η οποία συνοδεύει την αίτηση και την ένορκη δήλωση, η οποία υιοθετεί την έκθεση γεγονότων, το διάταγμα αντικείμενο της παρούσας αίτησης είναι ημερ. 8/10/20. Διατάσσοντο με αυτό οι αιτητές να εκκενώσουν και παραδώσουν στον αιτητή, στην αίτηση αρ. Ε69/2020 ελεύθερο και κενό κατοχής το επίδικο κατάστημα αρ. 1 επί της λεωφόρου Στασίνου αρ. 10 και την πληρωμή χρηματικού ποσού, υπό μορφή μηνιαίων ενοικίων.
Η ανωτέρω απόφαση και διάταγμα, σύμφωνα με τους αιτητές εκδόθηκαν κατά παράβαση του Ν.30(Ι)/2020 άρθρο 3, «δεδομένου ότι το Δικαστήριο δεν ανέστειλε τη διαδικασία ενώπιον του, ... καίτοι οι αιτητές ικανοποιούσαν την προϋπόθεση του άρθρου 4 του Ν. 30(Ι)/2020.»
Προτού εξεταστεί η ουσία της αίτησης προκύπτει ως πρώτιστο ζήτημα η καθυστέρηση στην υποβολή της αίτησης και/ή εκπρόθεσμη κατάθεση της.
Το διάταγμα παράρτημα Α εξεδόθη την 8/10/20 και συνετάχθη την 20/10/20.
Η παρούσα αίτηση καταχωρήθηκε στις 13/1/20 και ορίστηκε σήμερα ενώπιον του Δικαστηρίου. Σύμφωνα με το άρθρο 5(1) του περί Ανωτάτου Δικαστηρίου (Δικαιοδοσία Έκδοσης Ενταλμάτων Προνομιακής Φύσεως) Διαδικαστικός Κανονισμός του 2018 υπό τον τίτλο «Προθεσμίες»:
«(1) Αίτηση για άδεια καταχωρείται το συντομότερο από την έκδοση της προσβαλλόμενης απόφασης, διατάγματος ή πράξης. Σε κάθε περίπτωση δεν πρέπει να υπερβαίνει τις 45 ημέρες από την έκδοση της προσβαλλόμενης απόφαση διατάγματος ή πράξης.»
Μετρώντας από τη σύνταξη (και όχι από την έκδοση) του διατάγματος παρήλθαν 82 ημέρες αντί 45 που είναι το ανώτατο καθοριζόμενο όριο, από την έκδοση του προσβαλλόμενου διατάγματος.
Μελετώντας τόσο τα γεγονότα όσο και την ένορκη δήλωση δεν εντοπίζεται οποιοσδήποτε άλλος χρονικός προσδιορισμός ο οποίος να αποτελεί την αφετηρία από την οποία να αρχίζει η προθεσμία των 45 ημερών.
Το Δικαστήριο ζήτησε από τη συνήγορο των αιτητών να τοποθετηθεί επί του ζητήματος τούτου και η οποία παρέπεμψε στην έκδοση διαδικαστικού Κανονισμού με τον οποίο λόγω της πανδημίας Covid-19 οι προθεσμίες αναστέλλονται.
Επί τούτου σημειώνονται τα ακόλουθα:
Στις 16/11/2020 εκδόθηκε ο περί Ανωτάτου Δικαστηρίου (Δικαιοδοσία Έκδοσης Ενταλμάτων Προνομιακής Φύσεως) (Τροποποιητικός) (Αρ. 3) Διαδικαστικός Κανονισμός του 2020, ο οποίος στον αρ. 2 αυτού προνοεί ότι
«Οπουδήποτε στο Βασικό Διαδικαστικό Κανονισμό ή κατόπιν οδηγιών του Δικαστηρίου, προνοούνται χρονικές προθεσμίες για την καταχώρηση οποιουδήποτε δικογράφου ή άλλου εγγράφου ή αιτήσεως, ή γενικά για την τέλεση ή τη διεκπεραίωση οποιουδήποτε δικονομικού βήματος, αυτές αναστέλλονται λόγω της πανδημίας του κορωνοϊού και μέχρι την έκδοση νέου σχετικού Διαδικαστικού Κανονισμού που θα καταργεί την παρούσα διάταξη, εκτός εάν το Δικαστήριο διατάξει διαφορετικά.»
Ο Κανονισμός τέθηκε σε ισχύ από τις 12 Νοεμβρίου 2020 και συνεπώς μέχρι την εφαρμογή του, δεν είχε παρέλθει η προθεσμία των 45 ημερών.
Εξετάζοντας την ουσία της αίτησης, το παράπονο των αιτητών εστιάζεται στο γεγονός της έκδοσης διατάγματος έξωσης και της συνέχισης της διαδικασίας παρά την ύπαρξη του Ν. 30(Ι)/2020.
Ο Ν. 30(Ι)/20 προνοούσε ότι κάθε διαδικασία προς ανάκτηση κατοχής σε οποιοδήποτε στάδιο και αν ευρίσκεται, αναστέλλεται μέχρι 31/5/20 και ουδεμία απόφαση ή διάταγμα ανάκτησης κατοχής θα εκδίδεται από το Δικαστήριο δυνάμει τοιαύτης διαδικασίας μέχρι την 31η Μαϊου 2020.
Με το Ν. 53(Ι)/2020 τροποποιήθηκε με την αντικατάσταση της φράσης "31 Μαϊου 2020» με τη φράση «30η Σεπτεμβρίου 2020» έτσι ώστε να διαβάζεται
«Παρά τις διατάξεις του βασικού νόμου, κάθε διαδικασία προς ανάκτηση κατοχής δυνάμει της παραγράφου (α) του εδαφίου (1) του άρθρου 11 αυτού, σε οποιοδήποτε στάδιο και εάν ευρίσκεται, αναστέλλεται μέχρι και την 30η Σεπτεμβρίου 2020 και ουδεμία απόφαση ή διάταγμα ανάκτησης κατοχής θα εκδίδεται από το Δικαστήριο δυνάμει τοιαύτης διαδικασίας μέχρι την 30η Σεπτεμβρίου 2020.»
Το άρθρο 4 του Νόμου παρέμεινε το ίδιο προνοώντας ότι οι διατάξεις του αρ. 3 δεν εφαρμόζονται σε περίπτωση που οποιοδήποτε νόμιμο οφειλόμενο ενοίκιο δεν έχει καταβληθεί μέχρι και την 29 Φεβρουαρίου 2020.
Από την έκθεση γεγονότων προκύπτει ότι το ενοίκιο Φεβρουαρίου έχει καταβληθεί και εξάλλου από το Παράρτημα Α1 το οποίο αποτελεί την Αίτηση Ε69/20 επιζητούνται καθυστερημένα ενοίκια από τον Ιούνιο 2020 και μετά.
Η υπό κρίση διαδικασία συζητήθηκε το Σεπτέμβριο 2020 και επιφυλάχθηκε η έκδοση απόφασης του διατάγματος το οποίο εξεδόθη στις 8/10/2020.
Για την υποβολή αίτησης για έκδοση προνομιακού εντάλματος απαραίτηση προϋπόθεση αποτελεί η παροχή άδειας του Ανωτάτου Δικαστηρίου, για την χορήγηση της οποίας οι αιτητές θα πρέπει να ικανοποιήσουν το Δικαστήριο ότι έχει εκ πρώτης όψεως υπόθεση και ότι υπάρχει «συζητήσιμο ζήτημα». Σε αυτό το στάδιο δεν χρειάζεται να λεχθεί οτιδήποτε επιπρόσθετο.
Έχοντας κατά νου τις αρχές με βάση τις οποίες εξετάζονται προνομιακά εντάλματα στο στάδιο που αφορά, την παροχή δηλαδή άδειας, εντοπίζονται στην κρινόμενη περίπτωση ικανά δεδομένα τα οποία ικανοποιούν το Δικαστήριο ότι υπάρχει εκ πρώτης όψεως συζητήσιμη υπόθεση, όπως ανωτέρω έχουν εκτεθεί, ώστε να παραχωρηθεί άδεια.
Με βάση τα ανωτέρω δίδεται άδεια για καταχώρηση αίτησης δια κλήσεως ως η παράγραφος Α της αίτησης. Διατάσσεται επίσης η αναστολή περαιτέρω διαδικασίας ως η παράγραφος Β της αίτησης. Σχετική αίτηση για την έκδοση εντάλματος Certiorari να καταχωρηθεί εντός 7 ημερών από σήμερα και να οριστεί για επίδοση στα ενδιαφερόμενα μέρη στις 2/2/2021 η ώρα 8.45 π.μ. ενώπιον του παρόντος Δικαστηρίου. Τα έξοδα της παρούσας διαδικασίας θα είναι έξοδα στη διαδικασία δια κλήσεως.
Δ. Σωκράτους
Δ.
ΔΣ/Κας
