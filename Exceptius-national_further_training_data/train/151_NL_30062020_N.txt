Besluit van de Minister van Landbouw, Natuur en Voedselkwaliteit van 26 juni 2020, nr. WJZ/ 20134653, houdende vaststelling einddatum tijdelijk stopzetten visserijactiviteiten subsidiemodule Tijdelijk stopzetten van visserijactiviteiten als gevolg van COVID-19
De Minister van Landbouw, Natuur en Voedselkwaliteit,

Gelet op de artikelen 3.11.2, tweede lid, onderdeel a, en 3.11.9 van de Regeling Europese EZK- en LNV-subsidies en kolom 5 van de rij van titel 3.11 van de tabel in artikel 2, tweede lid, van de Regeling openstelling EZK- en LNV-subsidies 2020;

Besluit:

Artikel 1 (Regeling Europese EZK- en LNV-subsidies)
In de Regeling Europese EZK- en LNV-subsidies worden de volgende data bepaald:

a.De datum, bedoeld in artikel 3.11.2, tweede lid, onderdeel a, wordt bepaald op 31 augustus 2020.

b.De vervaldatum, bedoeld in artikel 3.11.9, wordt bepaald op 31 december 2020.

Artikel 2 (Regeling openstelling EZK-en LNV-subsidies 2020)
De datum, bedoeld in kolom 5 van de rij van titel 3.11, Tijdelijk stopzetten van visserijactiviteiten vanwege COVID-19, van de tabel in artikel 2, tweede lid, van de Regeling openstelling EZK- en LNV-subsidies 2020, wordt bepaald op 15 juli 2020.

Artikel 3
Dit besluit treedt in werking met ingang van de dag na de datum van uitgifte van de Staatscourant waarin zij wordt geplaatst.

Dit besluit zal met de toelichting in de Staatscourant worden geplaatst.

's-Gravenhage, 26 juni 2020
De Minister van Landbouw, Natuur en Voedselkwaliteit,
C.J. Schouten

TOELICHTING1. Inleiding
In titel 3.11 van de Regeling Europese EZK- en LNV-subsidies (REES) is een subsidiemodule opgenomen waarmee uitvoering wordt gegeven aan artikel 33, eerste lid, aanhef en onder d, van Verordening (EU) nr. 508/2014 van het Europees parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees parlement en de Raad (PbEU 2014, L 149) om de tijdelijke stopzetting van visserijactiviteiten met vissersvaartuigen als gevolg van de coronacrisis te steunen. Subsidiëring is enkel aan de orde, indien deze visserijactiviteiten tijdelijk worden stilgelegd tussen 16 maart 2020 en een bij besluit van de Minister van Landbouw, Natuur en Voedselkwaliteit (hierna: de minister) te bepalen datum als gevolg van de door het Nederlands kabinet getroffen gezondheidsmaatregelen ter bestrijding van de verdere verspreiding van het coronavirus (artikel 3.11.2). De datum van 16 maart 2020 wordt als startdatum gehanteerd, omdat vanaf die datum de eet- en drinkgelegenheden gesloten zijn waardoor in navolging van buitenlandse afzetmarkten ook de binnenlandse markt voor visserijproducten grotendeels is weggevallen.

Met ingang van 1 juni 2020 om 12.00 uur heeft het kabinet de getroffen gezondheidsmaatregelen deels opgeheven door vanaf deze datum de eet- en drinkgelegenheden onder voorwaarden open te laten gaan. Het kabinet heeft bepaald dat de terrassen weer open kunnen en dat cafés en restaurants binnen maximaal 30 gasten mogen ontvangen, op basis van reservering en na een checkgesprek.

Door de hiervoor genoemde beslissing van het kabinet om de sluiting van de eet- en drinkgelegenheden te beëindigen kan een einddatum van het tijdelijk stopzetten van visserijactiviteiten als gevolg van COVID-19 door de minister worden bepaald. Onderhavig besluit strekt daartoe.

2. Regeling Europese EZK- en LNV subsidies (artikel 1)
De einddatum voor het tijdelijk stopzetten van visserijactiviteiten met een vissersvaartuig wordt bepaald op 31 augustus 2020 (artikel 1, onderdeel a).

Deze einddatum geeft de subsidieaanvragers voldoende gelegenheid om de termijn van maximaal vijf weken af te maken gedurende welke de visserijactiviteiten tijdelijk kunnen worden stopgezet op grond van artikel 3.11.2, eerste lid.

Gelet op het tijdelijke karakter van de subsidiemodule wordt de vervaldatum bepaald op 31 december 2020 (artikel 1, onderdeel b). Bestaande aanspraken en verplichtingen op grond van de subsidiemodule blijven echter in stand.

3. Regeling openstelling EZK- en LNV-subsidies 2020 (artikel 2)
In de rij van titel 3.11, Tijdelijk stopzetten van visserijactiviteiten vanwege COVID-19, van de tabel in artikel 2, tweede lid, van de Regeling openstelling EZK- en LNV-subsidies 2020 is aangegeven in welke periode aanvragen voor subsidie ingediend kunnen worden en wat de hoogte van het subsidieplafond is voor de subsidiemodule voor de tijdelijke stopzetting van visserijactiviteiten vanwege COVID-19. In de regeling is opgenomen dat de einddatum van de openstellingsperiode bij besluit van de minister wordt bepaald om daarmee aan te sluiten bij het moment dat het kabinet de beslissing neemt om de nationale maatregelen te beëindigen. Door de hiervoor genoemde beslissing van het kabinet om de sluiting van de eet- en drinkgelegenheden te beëindigen kan een einddatum van de openstellingsperiode door de minister worden bepaald. De einddatum wordt bepaald op 15 juli 2020 om potentiele aanvragers nog voldoende tijd te geven om een aanvraag in te kunnen dienen. De einddatum van de openstellingsperiode ligt voor de einddatum van het tijdelijk stopzetten van de visserijactiviteiten, bedoeld in artikel 1, onderdeel a, van dit besluit.

4. Inwerkingtreding (artikel 3)
Dit besluit treedt in werking met ingang van de dag na de datum van uitgifte van de Staatscourant waarin zij wordt geplaatst.

De Minister van Landbouw, Natuur en Voedselkwaliteit,
C.J. Schouten