BEK nr 1375 af 18/09/2020
Bekendtgørelse om forbud mod indtagelse af alkoholiske drikke under ophold i og kørsel med bus

I medfør af § 12 a og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020 og lov nr. 359 af 4. april 2020, og efter forhandling med transportministeren, fastsættes:

§ 1. For at forebygge og inddæmme udbredelsen af Coronavirussygdom 2019 (COVID-19) må der under ophold i og kørsel med bus, der kræver tilladelse i henhold til lov om buskørsel, ikke indtages alkoholiske drikke.

Stk. 2. Indtagelse af alkoholiske drikke i strid med stk. 1 kan medføre bortvisning.

§ 2. Trafikselskaber og udmeldte økommuner, jf. lov om trafikselskaber, samt busselskaber med tilladelse i henhold til lov om buskørsel skal opfylde følgende krav:

1) Forbuddet mod indtagelse af alkoholiske drikke under ophold i og kørsel med bus og muligheden for bortvisning af passagerer, som indtager alkoholiske drikke, skal fremgå af rejseregler, ordensregler eller lignende.

2) Der skal i busser, jf. § 1, stk. 1, opsættes skilte eller andet informationsmateriale om forbuddet mod indtagelse af alkoholiske drikke under ophold i og kørsel med bus.

3) Der skal ske håndhævelse af forbuddet mod indtagelse af alkoholiske drikke.

§ 3. Med bøde straffes den, der overtræder § 2.

Stk. 2. Med bøde straffes den, der ikke forlader bussen, jf. § 1, stk. 1, efter at være blevet bortvist i forbindelse med den håndhævelse, som trafikselskabet m.v., jf. § 2, foretager af forbuddet mod indtagelse af alkoholiske drikke, jf. § 2, nr. 3.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.

§ 4. Bekendtgørelsen træder i kraft den 19. september 2020 kl. 12.

Stk. 2. Bekendtgørelsen ophæves den 5. oktober 2020.

Sundheds- og Ældreministeriet, den 18. september 2020

Magnus Heunicke