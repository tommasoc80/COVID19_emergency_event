Geachte voorzitter,

In navolging op de aanwijzing die u op 22 december jl. van mij ontving, ontvangt u hierbij een aanvullende aanwijzing om de negatieve testuitslag te verplichten voor alle vliegpassagiers uit hoog-risicogebieden, inclusief Nederlanders. Op dit moment geldt de negatieve testuitslag al voor reizigers (per schip en vliegtuig) uit het Verenigd Koninkrijk en uit Zuid-Afrika. Daarnaast geldt vanaf 15 december jl. de negatieve testuitslag en testverklaring voor derdelanders die per schip of vliegtuig van buiten de EU/ Schengen naar Nederland reizen.

Op basis van artikel 7 van de Wet publieke gezondheid geef ik u opdracht om uw bevoegdheden als bedoeld in de artikelen 53 en 54 van de Wet publieke gezondheid in te zetten om de verdere verspreiding van COVID-19 in Nederland tegen te gaan. De aanwijzingen van 30 november 2020, 15 december 2020 en 22 december 2020 blijven van kracht.

De ontwikkelingen omtrent het coronavirus (COVID-19) maken het noodzakelijk om aanvullende maatregelen te treffen voor passagiers die uit hoogrisicogebieden naar Nederland vliegen. Om deze reden wordt het per 29 december 2020 00.01 uur (NL-tijd) verplicht voor alle reizigers uit hoogrisicogebieden om een negatieve PCR-testuitslag te tonen voor vertrek naar Nederland, dit geldt ook voor Nederlanders. De uitzonderingen op deze verplichting worden op www.rijksoverheid.nl/testverklarinq en www.qovernment.ni/testdeclaration gepubliceerd. De PCR test mag maximaal 72 uur voor de aankomst in NL afgenomen zijn.

Ik verzoek u om de exploitanten van de luchthavens opdracht te geven aan de luchtvaartmaatschappijen die op Nederland vliegen te verplichten om in het land van vertrek reeds te controleren of reizigers - waarvoor de negatieve testuitslag geldt - de negatieve testuitslag bezitten en of deze aan de voorwaarden voldoet. Indien dit niet het geval is, mag deze persoon het vliegtuig niet boarden.

De testuitslag dient gecontroleerd te worden op de volgende aspecten:
- de persoonsgegevens (controle met gegevens paspoort);
- de PCR-test (moleculair);
- de uitslag is 'negatief;
- de datum en tijd, waarbij de test mag maximaal 72 uur voor aankomst in Nederland afgenomen zijn;
- een logo of kenmerk van een instituut of arts;
- de testuitslag is in het Nederlands, Engels, Duits, Frans of Spaans.

Ik geef u daarnaast de opdracht om, via de luchthavens, de luchtvaartmaatschappijen hun passagiers te (laten) informeren over de verplichting om de negatieve testuitslag te hebben om naar Nederland te mogen reizen en bij aankomst moeten niet-EU/Schengen burgers in Nederland een door de reiziger ingevulde en ondertekende testverklaring bij zich te hebben. Meer informatie over de maatregelen staat op: www.rijksoverheid.nl/testverklaring en www.government.nl/testdeclaration. Partijen worden ook vanuit het ministerie van Infrastructuur en Waterstaat ge√Ønformeerd.

Tenslotte geef ik u de opdracht om steekproefsgewijs de exploitanten van de luchthavens te controleren of aan de bovenstaande maatregelen wordt voldaan.

Ik verzoek u vriendelijk mij op de hoogte te houden van eventuele knelpunten die u in de uitvoering tegenkomt.

Hoogachtend,
de minister van Volksgezondheid,
Welzijn en Sport,

Hugo de Jonge