BEK nr 1911 af 10/12/2020
Bekendtgørelse om behandling af personoplysninger i forbindelse med systematisk test for COVID-19 af autoriserede sundhedspersoner og andet relevant personale, som er ansat i sundhedsvæsenet, med henblik på at forebygge eller hindre udbredelse af smitte af Coronavirussygdom 2019 (COVID-19)

I medfør af § 21 a og § 21 b i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, fastsættes:

§ 1. Regionsrådet kan, når det er nødvendigt for at forebygge eller hindre udbredelse af smitte af Coronavirussygdom 2019 (COVID-19), behandle oplysninger om ansattes personnumre eller lignende oplysninger, der entydigt identificerer ansatte, og andre oplysninger, herunder oplysninger om sygsikringsgruppe og egen læge samt dennes ydernummer, med henblik på, at regionsrådene kan tilbyde eller pålægge autoriserede sundhedspersoner og andet relevant personale, som er ansat i sundhedsvæsenet, at få foretaget en undersøgelse af, om de har Coronavirussygdom 2019 (COVID-19).

§ 2. Regionsrådet behandler, herunder opbevarer, personoplysninger omfattet af § 1 i regionernes fælles prøvebestillingssystem. Regionsrådet behandler endvidere personoplysninger omfattet af § 1, i forbindelse med, at ansatte bestiller tid til test, herunder på hjemmesiden coronaprover.dk.

Stk. 2. Regionsrådet opretter maskinelt den alment praktiserende læge som rekvirent og modtager af svar på prøver, som foretages på personer som nævnt i § 1, der er omfattet af sygesikringsgruppe 1.

Stk. 3. Regionsrådet behandler personoplysninger som nævnt i § 1 med henblik på undersøgelse for Coronavirussygdom 2019 (COVID-19) af personer som nævnt i § 1. Regionsrådet behandler endvidere personoplysninger som nævnt i § 1 og andre oplysninger om personer som nævnt i § 1, herunder helbredsoplysninger og oplysninger om en person er smittet med Coronavirussygdom 2019 (COVID-19), med henblik på analyse af prøven.

§ 3. Regionsrådet videregiver analyseresultatet til Statens Serum Institut, jf. § 1 i bekendtgørelse nr. 1241 af 25. august 2020 om anmeldelse af COVID-19, og til den ansattes alment praktiserende læge. Analyseresultatet gøres endvidere tilgængeligt for personer som nævnt i § 1 via sundhed.dk.

Ikrafttræden mv.

§ 4. Bekendtgørelsen træder i kraft den 15. december 2020.

Stk. 2. Bekendtgørelsen ophæves den 1. marts 2021.

Stk. 3. Bekendtgørelse nr. 1356 af 11. september 2020 om behandling af personoplysninger i forbindelse med systematisk test for COVID-19 af autoriserede sundhedspersoner, og andet relevant personale, som er ansat i sundhedsvæsenet, og som i deres arbejde er i berøring med patienter, herunder patienter, der er særligt sårbare i forhold til smitte ophæves.

Sundheds- og Ældreministeriet, den 10. december 2020

Magnus Heunicke