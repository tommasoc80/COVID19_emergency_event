 
LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL IMUNINĖS PASVEIKUSIŲJŲ NUO COVID-19 LIGOS (KORONAVIRUSO INFEKCIJOS) PLAZMOS RINKIMO IR PANAUDOJIMO GYDYMUI 

2020 m. gegužės 5 d. Nr. V-1069
Vilnius

Vadovaudamasis Lietuvos Respublikos sveikatos priežiūros įstaigų įstatymo 9 straipsnio 1 dalies  3 punktu ir atsižvelgdamas  į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“:
1. N u s t a t a u, kad viešoji įstaiga Nacionalinis kraujo centras, viešosios įstaigos Vilniaus universiteto ligoninės Santaros klinikų Kraujo centras ir Lietuvos sveikatos mokslų universiteto ligoninės Kauno klinikų Kraujo centras renka, tiria, perdirba, saugo ir paskirsto imuninę pasveikusiųjų nuo COVID-19 ligos (koronaviruso infekcijos) (toliau – COVID-19 liga) plazmą atsižvelgiant į Europos Komisijos dokumento „Europos Sąjungos imuninės pasveikusiųjų nuo COVID-19 ligos plazmos rinkimo ir panaudojimo transfuzijai programa“ aktualios redakcijos nuostatas (toliau – EK dokumentas).
2. P a v e d u:
2.1. Nacionaliniam visuomenės sveikatos centrui prie Sveikatos apsaugos ministerijos šio įsakymo 1 punkte išvardintoms kraujo donorystės įstaigoms suteikti prieigą prie Nacionalinės visuomenės sveikatos centro informacinės sistemos ir pagal užklausoje pateiktus asmens duomenis (vardas, pavardė, asmens kodas) teikti donoro, kuris Kraujo ir kraujo sudėtinių dalių donorų sveikatos tikrinimo ir donorų kraujo ir kraujo sudėtinių dalių paėmimo tvarkos aprašo, patvirtinto Lietuvos Respublikos sveikatos apsaugos ministro 2005 m. vasario 4 d. įsakymu Nr. V-84 „Dėl Kraujo ir kraujo sudėtinių dalių donorų sveikatos  tikrinimo ir donorų kraujo ir kraujo sudėtinių dalių paėmimo tvarkos aprašo patvirtinimo“, priedo „Kraujo ir kraujo sudėtinių dalių donorų apklausos anketa“,  19 punkte pažymėjo, kad sirgo COVID-19 liga, šios anketos 20 punkte nurodė, kad nuo jos pasveiko anksčiau kaip prieš 14 dienų, bei 24 punkte pažymėjo, kad ketina duoti plazmos, sveikatos duomenis:  atliktų testų dėl COVID-19 ligos datas ir rezultatus (teigiamas / neigiamas). Šio įsakymo 1 punkte išvardintos kraujo donorystės įstaigos šiame punkte nurodytus donorų duomenis tvarko tik šio įsakymo įgyvendinimo tikslu;
2.2. kraujo  donorystės įstaigoms, kurios vykdys imuninės pasveikusiųjų nuo COVID-19 ligos plazmos surinkimą, ištyrimą, perdirbimą, saugojimą ir paskirstymą, rinkti iš asmens sveikatos priežiūros įstaigų, kurios COVID-19 liga sergantiems pacientams vadovaujantis Lietuvos Respublikos sveikatos sistemos įstatymo 20 straipsnio 2 dalimi kaip eksperimentinį gydymą skiria imuninę pasveikusiųjų nuo COVID-19 ligos plazmą  (toliau – ASPĮ), ir kurioms buvo patiekta imuninė pasveikusiųjų nuo COVID-19 ligos plazma,  EK dokumente nurodytą nuasmenintą informaciją, susijusią su gydymo rezultatais;
2.3. ASPĮ, kuriose atliekamos imuninės pasveikusiųjų nuo COVID-19 ligos plazmos transfuzijos, teikti kraujo donorystės įstaigai, iš kurios įsigijo imuninę pasveikusiųjų nuo COVID-19 ligos plazmą, EK dokumente nurodytą nuasmenintą informaciją, susijusią su gydymo rezultatais.


Sveikatos apsaugos ministras	                                                                                   Aurelijus Veryga

