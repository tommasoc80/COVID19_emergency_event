
LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ VIEŠOJO MAITINIMO ĮSTAIGOMS 

2020 m. gegužės 13 d. Nr. V-1141
Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimo Nr. 207 „Dėl karantino Lietuvos Respublikos teritorijoje paskelbimo“ 3.2.6 ir 3.2.82 papunkčiais bei siekdamas užtikrinti COVID-19 ligos (koronaviruso infekcijos) plitimo prevenciją, n u s p r e n d ž i u:
1. Įpareigoti viešojo maitinimo įstaigas, restoranus, kavines, barus, naktinius klubus ir kitas pasilinksminimo vietas (toliau – viešojo maitinimo įstaiga):
1.1. riboti darbo laiką nuo 8 iki 22 valandos. Darbo laiko ribojimas netaikomas:
1.1.1. kai maistas tiekiamas išsinešti arba pristatomas fiziniams ir juridiniams asmenims kitais būdais;
1.1.2. kai viešasis maitinimas organizuojamas atvirose erdvėse.
1.2. riboti lankytojų srautus užtikrinant, kad:
1.2.1. kiekvienam lankytojui lankytojų aptarnavimo patalpoje būtų skiriamas ne mažesnis kaip 10 kv. m.;
1.2.2. lankytojai, perkantys maistą išsinešimui ar užsisakantys maistą valgymui vietoje, eilėse prie kasos laikytųsi saugaus ne mažesnio kaip 1 metro atstumo vienas nuo kito; 
1.2.3. atstumas tarp stalų būtų toks, kad prie skirtingų stalų sėdintys lankytojai vienas nuo kito būtų nutolę ne mažesniu kaip 2 metrų atstumu. Jei tarp stalų įrengiamos ne mažesnės nei 90 cm pločio ir 140 cm aukščio pertvaros, atstumas tarp stalų gali būti toks, kad prie skirtingų pertvaromis atskirtų stalų sėdintys lankytojai vienas nuo kito būtų nutolę ne mažesniu kaip 1 metro atstumu;
1.2.4. atvirose erdvėse, be 1.2.3. papunktyje nurodytų reikalavimų, taip pat turi būti užtikrinta, kad prie stalų sėdintys lankytojai nuo pėsčiųjų takų, gyvenamųjų pastatų langų, gyventojų praėjimų į kiemus ir (ar) laiptines būtų nutolę ne mažesniu kaip 1 metro atstumu;
1.2.5. į viešojo maitinimo įstaigos patalpą būtų įleidžiami tik nosį ir burną dengiančias apsaugos priemones (veido kaukes, respiratorius ar kitas priemones) dėvintys lankytojai. Valgant ir geriant viešojo maitinimo įstaigose lankytojams dėvėti nosį ir burną dengiančių apsaugos priemonių neprivaloma;
1.2.6. prie vieno stalo sėdėtų ne didesnėmis nei 5 asmenų grupėmis, išskyrus grupes, kurias sudaro artimieji giminaičiai, įtėviai, įvaikiai, globėjai ir rūpintojai.
1.3. netiekti:
1.3.1. maitinimo bufeto tipo principu, kai maistą įsideda patys lankytojai;
1.3.2. cukraus, druskos, padažų ir kitų maisto produktų bendro naudojimo induose ar pakuotėse, jei juos įsideda patys lankytojai.
1.4. nesiūlyti apklotų lankytojams. 
1.5. prie įėjimo į viešojo maitinimo įstaigą, lankytojams gerai matomoje vietoje, pateikti informaciją:
1.5.1. kad viešojo maitinimo įstaigoje nerekomenduojama lankytis rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame  Lietuvos  Respublikos  sveikatos  apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“);
1.5.2. apie asmens higienos laikymosi būtinybę (rankų higiena, kosėjimo, čiaudėjimo etiketas ir kt.).
1.6. skatinti lankytojus atsiskaityti ne grynaisiais pinigais.
1.7. nenaudoti daugkartinio naudojimo meniu, kuriuos liečia lankytojai. Jeigu tokie naudojami – jie turi būti dezinfekuojami po kiekvieno naudojimo.
1.8. nenaudoti daugkartinio naudojimo staltiesių ar padėkliukų, kurių negalima nuvalyti (skalbti) ir dezinfekuoti po kiekvieno apsilankymo.
1.9. užtikrinti tinkamą lankytojų aptarnavimui skirto inventoriaus (stalų, kėdžių ir pan.), pertvarų ir viešojo maitinimo įmonės aplinkos valymą ir dezinfekciją remiantis rekomendacijomis „Dėl aplinkos valymo ir dezinfekcijos, esant nepalankiai COVID-19 situacijai“ (https://sam.lrv.lt/uploads/sam/documents/files/KORONA/rekomendacijos%20del%20aplinkos%20valymo.pdf), užtikrinti, kad dažnai liečiami paviršiai (sanitariniai mazgai, kriauklės, durų rankenos, banko kortelių skaitytuvai ir pan.) būtų valomi ir dezinfekuojami dažniau nei įprasta. Lankytojų stalai turi būti valomi ir dezinfekuojami po kiekvieno apsilankymo (išskyrus atvejus kai naudojamos vienkartinės staltiesės).
1.10. užtikrinti, kad dirbtų tik sveiki darbuotojai, neturintys kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), ir darbuotojų sveikata būtų nuolat stebima: 
1.10.1. informuoti darbuotojus, kad turint ūmių viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), į darbą nevyktų;
1.10.2. užtikrinti, kad kasdien prieš patenkant į viešojo maitinimo įstaigą būtų vertinama darbuotojų sveikata. Pagal galimybes (atsižvelgiant į įstaigoje taikomas savikontrolės, asmens duomenų apsaugos tvarkymo procedūras ir kt.) darbuotojų sveikatos būklei įvertinti rekomenduojama naudoti Valstybinės maisto ir veterinarijos tarnybos (toliau – VMVT) parengtą Sveikatos būklės įsivertinimo formą, paskelbtą VMVT tinklalapyje adresu: https://vmvt.lt/aktualu-verslui-karantino-metu, ar joje pateiktus klausimus;
1.10.3. darbuotojus, kuriems pasireiškia kvėpavimo takų ligų, ūmių žarnyno infekcijų ir kt. susirgimų požymiai (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), nedelsiant nušalinti nuo darbo, rekomenduoti jiems konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
1.10.4. jeigu viešojo maitinimo įstaigos administracija iš paties darbuotojo gavo informaciją apie jam nustatytą COVID-19 ligą (koronoviruso infekciją), apie tai turi informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.10.5. drausti viešojo maitinimo įstaigoje dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu. 
1.11. rekomenduoti viešojo maitinimo įstaigoje nedirbti darbuotojams, priklausantiems rizikos grupei (nurodytai šio sprendimo 1.5.1 papunktyje).
1.12. aprūpinti darbuotojus asmeninės apsaugos priemonėmis. Lankytojus aptarnaujantis personalas viešojo maitinimo įstaigos patalpoje turi dėvėti nosį ir burną dengiančias apsaugos priemones (veido kaukes, respiratorius ar kitas priemones).
1.13. sudaryti sąlygas ir užtikrinti, kad darbo metu darbuotojai vengtų socialinio (tiesioginio) kontakto, pagal galimybes laikytųsi saugaus atstumo (ne mažiau kaip 2 metrų), išskyrus atvejus, kai aptarnaujami lankytojai, ir griežtos rankų higienos:
1.13.1. ne rečiau kaip kas 2 val. plautų rankas skystu muilu ir šiltu tekančiu vandeniu, dezinfekuotų jas specialiomis rankų dezinfekcinėmis priemonėmis, vengtų liesti rankomis veidą, akis, nosį, burną ir kt., laikytųsi kosėjimo ir čiaudėjimo etiketo; 
1.13.2. užtikrinti, kad darbuotojų rankų higiena būtų atliekama: prieš pradedant darbą; prieš tvarkant termiškai apdorotą ar vartoti paruoštą maistą; prieš tvarkant žalią mėsą, žuvį ar kt. termiškai neapdorotą maistą; prieš apsimaunant, keičiant ir nusiėmus pirštines; sutvarkius atliekas; pabaigus valymo, dezinfekcijos darbus, tvarkius lankytojų naudotus indus; pasinaudojus tualetu; pavalgius, parūkius; nusičiaudėjus, išsipūtus nosį.
1.14. sudaryti galimybę tinkamai lankytojų rankų higienai ir (ar) dezinfekcijai – prie įėjimo į viešojo maitinimo įstaigą ir tualetą gerai matomoje vietoje pakabinti vartotojų ir kitų lankytojų rankų dezinfekcijai skirtą priemonę. Sudaryti sąlygas lankytojams pasinaudoti tualetu ir užtikrinti, kad jame būtų skysto muilo, prireikus rankų dezinfekcijos priemonių, ir rankų nusausinimo priemonių (draudžiama rankoms nusausinti naudoti daugkartinio naudojimo rankšluosčius).
1.15. plauti indus ir įrankius indaplovėse ne mažesnėje kaip 60 °C temperatūroje arba naudoti kitas tinkamas priemones, užtikrinančias jų švarą (saugą). 
1.16. užtikrinti, kad lankytojų aptarnavimo patalpos būtų reguliariai vėdinamos.
2. Reikalavimai, nustatyti 1 punkte, taip pat taikomi uždaroms maitinimo įstaigoms maitinančioms tik darbuotojus (gamyklose, įstaigose ir pan.).
3. Pripažinti netekusiu galios Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-969 „Dėl COVID-19 ligos (koronaviruso infekcijos) valdymo priemonių viešojo maitinimo įstaigoms“.
4. Nustatyti, kad šis sprendimas įsigalioja 2020 m. gegužės 18 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                                Aurelijus Veryga
