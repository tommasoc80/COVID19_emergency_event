Regeling van de Minister van Justitie en Veiligheid van 30 november 2020, nr. 3097399, tot wijziging van de Regeling toetsing van buitengewoon opsporingsambtenaren en ambtenaren in dienst van een bijzondere opsporingsdienst terzake van geweldsbeheersing, aanhoudings- en zelfverdedigingsvaardigheden en schietvaardigheid (Regeling toetsing geweldsbeheersing buitengewoon opsporingsambtenaar en ambtenaren van bijzondere opsporingsdiensten)
De Minister van Justitie en Veiligheid,

Gelet op artikel 3a van de Wet wapens en munitie;

Besluit:

ARTIKEL I
In artikel 2 wordt na het vijfde lid een nieuw lid toegevoegd, luidende:

6.Indien buitengewone omstandigheden dit noodzakelijk maken kan de Minister van Justitie en Veiligheid besluiten dat, in afwijking van het eerste lid, de opsporingsambtenaar voor de duur van een kalenderjaar geoefend is in het gebruik van de in het eerste lid bedoelde bevoegdheden en geweldsmiddelen, indien hij de toets geweldsbeheersing en de toets aanhoudings- en zelfverdedigingsvaardigheden in het tweede daaraan voorafgaande kalenderjaar met voldoende resultaat heeft afgelegd.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

’s-Gravenhage, 30 november 2020
De Minister van Justitie en Veiligheid,
F.B.J. Grapperhaus

TOELICHTING
De covid-19-uitbraak heeft ertoe geleid dat in ieder geval buitengewoon opsporingsambtenaren (boa’s) in de domeinen I (Openbare ruimte), II (Milieu, welzijn en infrastructuur) en IV (Openbaar vervoer) niet of slechts beperkt de toetsen geweldsbeheersing en aanhoudings- en zelfverdedigingsvaardigheden in 2020 konden afleggen. Aannemelijk is dat zulks breder en mogelijk ook voor ambtenaren in dienst van bijzondere opsporingsdiensten geldt. De tijdige certificering van boa’s voor het kalenderjaar 2021 komt hierdoor in het gedrang, terwijl ook in 2021 de inzet van boa’s bij de handhaving van de covid-19-maatregelen voorlopig onverminderd van groot belang zal blijven. Daarom wordt de Regeling toetsing geweldsbeheersing buitengewoon opsporingsambtenaar en ambtenaren van bijzondere opsporingsdiensten aangepast, zodat de geldigheidsduur van de certificering voor geweldsbeheersing en aanhoudings- en zelfverdedigingsvaardigheden met een kalenderjaar kan worden verlengd.

Hiertoe wordt aan artikel 2 een nieuw lid toegevoegd. Hiermee krijgt de Minister van Justitie en Veiligheid de bevoegdheid om in buitengewone omstandigheden (zoals ten gevolge van de Covid-19 maatregelen) te besluiten dat de voor de geoefendheid van de ambtenaar vereiste toetsen, bedoeld in het eerste lid van artikel 2, ook een jaar eerder kunnen zijn afgelegd dan in de genoemde periode. In de praktijk betekent dit dat de geldigheidsduur van het resultaat van de toetsen met een jaar kan worden verlengd. Buitengewone omstandigheden in de zin van deze regeling zullen niet te snel worden aangenomen. Zo is daarvan in ieder geval geen sprake indien deze in de risicosfeer van de werkgever en/of boa liggen (ziekte, drukte, bedrijfsvoering, etc). Het is daarom van belang dat de toets tijdig wordt aangevraagd en certificering niet pas op het laatste moment wordt zekergesteld.

De Minister van Justitie en Veiligheid,
F.B.J. Grapperhaus