BEK nr 1571 af 06/11/2020
Bekendtgørelse om ændring af bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19

§ 1

I bekendtgørelse nr. 1509 af 25. oktober 2020 om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19, som ændret ved bekendtgørelse nr. 1553 af 30. oktober 2020, foretages følgende ændringer:

1. I § 3 indsættes efter »håndteringen af covid-19«: »og § 3 a«.

2. Efter § 3 indsættes:

»§ 3 a. § 3, nr. 5-8, gælder i perioden til og med den 3. december 2020 ikke i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner.«

3. Efter § 6 indsættes:

»§ 6 a. Fysiske og juridiske personer, herunder offentlige myndigheder, skal i perioden til og med den 3. december 2020 udover de lokaler og lokaliteter, der er nævnt i §§ 5 og 6, holde følgende lokaler og lokaliteter beliggende i Hjørring, Frederikshavn, Brønderslev, Jammerbugt, Vesthimmerland, Thisted og Læsø kommuner lukket for offentligheden, jf. dog stk. 2-4 og kapitel 4:

1) Serveringssteder, hvor der serveres mad, drikkevarer eller tobak til indtagelse på salgsstedet. 1. pkt. omfatter både lokaler og lokaliteter.

2) Lokaler, hvor der udøves idræts-, fritids- og foreningsaktiviteter, herunder idrætshaller, spillehaller, kasinoer, lege- og badelande, svømmehaller, træningscentre og foreningslokaler.

3) Kulturinstitutioner, herunder museer, teatre, spillesteder, biografer, biblioteker, aftenskoler, daghøjskoler, Folkeuniversitetet samt musik- og kulturskoler. 1. pkt. omfatter både lokaler og lokaliteter.

4) Lokaler, hvor der udøves kulturaktiviteter, og som ikke er omfattet af nr. 3.

5) Forlystelsesparker, omrejsende tivolier og lignende. 1. pkt. omfatter både lokaler og lokaliteter.

6) Zoologiske haver, akvarier og lignende. 1. pkt. omfatter både lokaler og lokaliteter.

Stk. 2. Serveringssteder må uanset stk. 1, nr. 1, holde åbent for offentligheden med henblik på at sælge mad og drikkevarer, der ikke indtages på salgsstedet (take-away), i det omfang de har tilladelse hertil i medfør af øvrig relevant lovgivning, jf. dog §§ 7 og 9.

Stk. 3. I det omfang, der i lokaler omfattet af stk. 1, nr. 2, udøves nødvendig genoptræning af personer, kan lokalet holdes åbent for disse personer, jf. dog § 9.

Stk. 4. Biblioteker må uanset stk. 1, nr. 3, holde åbent for offentligheden med henblik på udlån og aflevering af bøger og andre materialer til forsknings- og undervisningsbrug, jf. dog § 9.«

4. I § 14, stk. 2, ændres »§§ 1, 2, 5 og 6« til: »§§ 1, 2, 5, 6 og 6 a«.

5. I § 17, stk. 1, nr. 1, indsættes efter »§ 6, stk. 1, «: »§ 6 a, stk. 1,«.

§ 2

Stk. 1. § 6 a, stk. 1, nr. 1, og stk. 2, i bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19, som affattet ved denne bekendtgørelses § 1, nr. 3, samt § 1, nr. 4 og 5, træder i kraft den 7. november 2020.

Stk. 2. § 1, nr. 1 og 2, samt § 6 a, stk. 1, nr. 2-6, og stk. 3 og 4, i bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19, som affattet ved denne bekendtgørelses § 1, nr. 3, træder i kraft den 9. november 2020.

Sundheds- og Ældreministeriet, den 6. november 2020

Magnus Heunicke

