Regeling van de Minister van Infrastructuur en Waterstaat, van 21 maart 2020, nr. IENW/BSK-2020/54953, tot wijziging van de Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport

Gelet op artikel 21, van Verordening (EG) Nr. 1008/2008 van het Europees Parlement en de Raad van 24 september 2008 inzake gemeenschappelijke regels voor de exploitatie van luchtdiensten in de Gemeenschap (PbEU 2008, L 293) en artikel 5.10, eerste lid, onderdeel a, van de Wet luchtvaart;

BESLUIT:

ARTIKEL I
De Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt wordt als volgt gewijzigd:

A

Artikel 2 wordt als volgt gewijzigd:

1. Aan het tweede lid wordt onder vervanging van de punt aan het slot van onderdeel d door een puntkomma, een onderdeel toegevoegd, luidende:

e.Spanje.

2. Aan het derde lid wordt onder vervanging van de punt aan het slot van onderdeel b door een puntkomma een onderdeel toegevoegd, luidende:

c.het vervoer van medisch personeel of patiënten wanneer dit in het belang is van de volksgezondheid.

B

Artikel 3 komt te luiden:

Artikel 3
1.Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot vrijdag 13 maart 2020, 18.00 uur plaatselijke tijd. De regeling geldt tot vrijdag 27 maart 2020, 18:00 uur plaatselijke tijd, tenzij de minister voor dat tijdstip tot verlenging van de regeling heeft besloten.

2.In afwijking van het eerste lid geldt deze regeling met betrekking tot Spanje tot zaterdag 4 april 2020, 20.00 uur, tenzij de minister voor dat tijdstip tot verlenging van de regeling heeft besloten.

ARTIKEL II
Deze regeling treedt in werking met ingang van 21 maart 2020 op het tijdstip waarop mededeling wordt gedaan door de verlener van luchtverkeersdiensten door middel van luchtvaartpublicaties zijnde Notice to Airmen.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt.

De Regeling tijdelijk verbod burgerluchtverkeer luchtruim Nederland in verband met het virus dat de ziekte COVID-19 veroorzaakt, voorzag in eerste instantie voor het Europese deel van Nederland in een verbod op luchtverkeer met passagiers afkomstig uit de volgende hoog-risico landen: Italië, China, Iran en Zuid-Korea. Naar aanleiding van het advies van het RIVM heeft de Minister van Volksgezondheid, Welzijn en Sport de Minister van Infrastructuur en Waterstaat verzocht het tijdelijke verbod uit te breiden voor luchtverkeer afkomstig uit Spanje. Deze uitbreiding is noodzakelijk omdat ook dit land inmiddels is te kwalificeren als hoog-risico land. Het tijdelijke verbod voor luchtverkeer afkomstig uit Spanje zal eveneens voor een periode van veertien dagen gelden, tot zaterdag 4 april 2020, 20.00 uur, tenzij de minister voor dat tijdstip tot verlenging van het verbod heeft besloten. De wijziging voorziet ook in een uitbreiding van uitzonderingen voor de toelating van medisch personeel en patiënten wanneer dat in het kader van de volksgezondheid noodzakelijk is.

Onderhavige wijzigingen worden op grond van artikel 5.10, vierde lid, van de Wet luchtvaart bekendgemaakt door middel van een Notice to Airmen (NOTAM). Een NOTAM is een bericht aan luchtvarenden gedistribueerd via een communicatienetwerk voor luchtverkeersdiensten met inlichtingen over de instelling, toestand of verandering van enige luchtvaartfaciliteit, -dienstverlening, -procedure of -gevaar, waarvan het noodzakelijk is dat personen die betrokken zijn bij de vluchtvoorbereiding en -uitvoering daarvan tijdig kennis nemen.

De Minister van Infrastructuur en Waterstaat,
C. van Nieuwenhuizen Wijbenga