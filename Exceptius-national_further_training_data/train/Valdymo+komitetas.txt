



Lietuvos Respublikos Vyriausybė

nutarimas
DĖL LIETUVOS RESPUBLIKOS VYRIAUSYBĖS COVID-19 SUKELTOS SITUACIJOS VALDYMO KOMITETO SUDARYMO

2020 m. kovo 25 d. Nr. 266
Vilnius

Vadovaudamasi Lietuvos Respublikos Vyriausybės įstatymo 22 straipsnio 15 punktu ir 27 straipsnio 1–3 dalimis, Lietuvos Respublikos Vyriausybė nutaria:
1. Sudaryti šį Lietuvos Respublikos Vyriausybės COVID-19 sukeltos situacijos valdymo komitetą (toliau – Komitetas): 
Ministras Pirmininkas (Komiteto pirmininkas);
energetikos ministras (Komiteto pirmininko pavaduotojas); 
Vyriausybės kancleris (Komiteto pirmininko pavaduotojas);
finansų ministras; 
krašto apsaugos ministras;
socialinės apsaugos ir darbo ministras; 
susisiekimo ministras;
sveikatos apsaugos ministras;
švietimo, mokslo ir sporto ministras;
teisingumo ministras;
užsienio reikalų ministras;
vidaus reikalų ministras.
2. Nustatyti, kad:
2.1. Komiteto uždavinys – padėti Vyriausybei valdyti valstybės lygio ekstremaliąją situaciją dėl COVID-19.
2.2. Komitetas, vykdydamas šio nutarimo 2.1 papunktyje nurodytą uždavinį, atlieka šias funkcijas:
2.2.1. teikia Vyriausybei pasiūlymus dėl būtinų valstybės lygio ekstremaliosios situacijos valdymo ir (ar) padarinių šalinimo priemonių; 
2.2.2. padeda valstybės lygio ekstremaliosios situacijos valstybės operacijų vadovui priimti reikiamus sprendimus valstybės lygio ekstremaliajai situacijai valdyti ir (ar) padariniams šalinti;
2.2.3. koordinuoja ministerijų ir kitų valstybės institucijų ir įstaigų veiklą joms įgyvendinant valstybės lygio ekstremaliosios situacijos valdymo ir (ar) padarinių šalinimo priemones.
2.3. Vyriausybės kancleris gali sudaryti darbo grupes, kurios analizuotų ir vertintų informaciją apie valstybės lygio ekstremaliąją situaciją dėl COVID-19, rengtų ir teiktų Komitetui pasiūlymus dėl jos padarinių šalinimo bei vykdytų Komiteto siūlymų įgyvendinimo stebėseną. 



Ministras Pirmininkas	Saulius Skvernelis



Vidaus reikalų ministrė	Rita Tamašunienė

