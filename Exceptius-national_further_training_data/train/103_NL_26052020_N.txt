Geachte voorzitter, deze brief.

Gehoord hebbende het advies van het Outbreak Management Team en het Bestuurlijk Afstemmingsoverleg van 18 mei 2020 en na overleg in de Ministeriële Commissie Crisisbeheersing van 19 mei 2020 maak ik aanpassingen in de opdracht voor bestrijding van de uitbraak van COVID-19 die ik op 24 april en 8 mei 2020 op basis van artikel 7 van de Wet publieke gezondheid heb verstrekt.

Op 24 april en 8 mei heb ik u opdracht gegeven om uw bevoegdheden op het terrein van publieke gezondheid en openbare orde en veiligheid in te zetten om verschillende maatregelen te nemen die nodig zijn voor de bestrijding van COVID19. Ik geef u nu opdracht om enkele maatregelen met ingang van 1 juni 2020, 12.00 uur en, voor zover het middelbaar beroepsonderwijs en hoger onderwijs betreft, 15 juni 2020, aan te passen. Voor het overige worden de aanwijzingen van 24 april en 8 mei verlengd.

In de week van 1 juni 2020 besluit het kabinet opnieuw over het verlengen en/of
aanpassen van maatregelen.

1,5-meternorm en samenkomsten

A.
Deel I, onderdeel 3, van de aanwijzing van 24 april 2020 komt als volgt te luiden:
3. Er is een verbod op het in de publieke ruimte (incl. vaartuigen en voertuigen) niet in acht nemen van een onderlinge afstand van 1,5 meter. Dit verbod geldt niet indien het personen betreft
a) die een gezamenlijk huishouden vormen,
b) als het de afstand tot kinderen tot en met 12 jaar betreft, of
c) indien het een persoon betreft met een handicap en diens begeleiders.

Ten aanzien van dit verbod geldt dat de 1,5 meter in de publieke ruimte gehandhaafd wordt vanaf drie personen.

B
Het verbod op samenkomsten in de aanwijzing van 24 april, deel I onderdeel 2, komt als volgt te luiden:
2. Samenkomsten van meer dan dertig personen, exclusief personeel, in voor publiek openstaande gebouwen en daarbij behorende erven en in besloten plaatsen, met uitzondering van woningen, zijn verboden. Voor samenkomsten tot en met dertig personen geldt dat betrokkenen te allen tijde 1,5 meter afstand moeten houden tot de dichtstbijzijnde persoon.

De volgende uitzonderingen op dit verbod op samenkomsten gelden, mits betrokkenen te allen tijde 1,5 meter afstand houden tot de dichtstbijzijnde persoon:
a. wettelijk verplichte samenkomsten, zoals vergaderingen van gemeenteraden, mits daarbij niet meer dan 100 personen aanwezig zijn, alsook vergaderingen van de Staten-Generaal;
b. samenkomsten die noodzakelijk zijn voor de continuering van de dagelijkse werkzaamheden van instellingen, bedrijven en andere organisaties, waaronder
begrepen de organisatie van staatsexamens, mits daarbij niet meer dan 100 personen aanwezig zijn.

Voor winkels, markten, bibliotheken, pretparken, dierentuinen, musea en presentatie-instellingen kan een uitzondering worden gemaakt van het verbod op samenkomsten mits bezoekers en werknemers te allen tijde 1,5 meter afstand houden tot de dichtstbijzijnde persoon. De beheerders van deze locaties zijn ervoor verantwoordelijk plannen te maken waarmee ze er onder andere voor zorgen dat de 1,5 meter afstand bewaard blijft en de belasting voor het mobiliteitssysteem en in het bijzonder het openbaar vervoer acceptabel blijft.

In de opvolging van deze opdracht heeft u de mogelijkheid om deze locaties te sluiten of gesloten te houden indien u van oordeel bent dat de maatregel om 1,5 meter afstand te houden (naar verwachting) niet goed wordt nageleefd of niet goed na te leven is of dat u problemen verwacht dan wel constateert met het gebruik van het mobiliteitssysteem en in het bijzonder het openbaar vervoer.

C
Waar dat redelijkerwijs nodig is, mogen kwetsbare jongeren (13-18) onderling en kwetsbare jongeren met jeugdprofessionals afwijken van de 1,5 meter maatregel in de jeugdhulp. Hierbij gaat het om o.a. activiteiten in het kader van dagbesteding, dagopvang, dagbehandeling en voortgezet speciaal onderwijs inclusief vervoer.

Sanitaire voorzieningen
De sluiting van sanitaire voorzieningen zoals geregeld in deel II, onderdeel 5 van de aanwijzing van 24 april wordt beperkt tot recreatieparken, vakantieparken, kampeerterreinen, kampeerveldjes en jachthavens.

Bepalingen voor onderwijsinstellingen, verblijven voor kinderopvang, buitenschoolse opvang en gastouderopvang
De bepalingen in deel III van de aanwijzing van 24 april met betrekking tot de kinderopvang, buitenschoolse opvang en gastouderopvang komen te vervallen, met uitzondering van de (nood) opvang van kinderen van ouders die werken in cruciale beroepen of voor vitale processen, zoals geschreven op www.rijksoverheid.nl. Deze is vanaf 8 juni alleen nog in de avond, nacht en weekend beschikbaar voor ouders die in de zorg werken (personeel van ziekenhuizen, verpleging, verzorging en thuiszorg en ambulancezorg en ondersteunend personeel zoals schoonmaak in zieken- en verpleeghuizen en militair medisch personeel). De noodopvang wordt georganiseerd door gemeenten, ondersteund door de Vereniging Nederlandse Gemeenten. In de week van 22 juni wordt overwogen of deze vorm van noodopvang na 1 juli gecontinueerd moet worden.

Basisonderwijs
Vanaf 8 juni wordt, het basisonderwijs volledig hervat, tenzij hiervoor blijkt dat dit i.v.m. de verspreiding van het virus niet verantwoord is. Het gedeeltelijk verbod op de openstelling van kinder- en buitenschoolse opvang komt eveneens te vervallen.

Voortgezet onderwijs
Het verbod op het bieden van onderwijsactiviteiten in onderwijsinstellingen wordt, voor het voortgezet onderwijs, opgeheven vanaf 2 juni. Het onderwijs wordt stapsgewijs weer opgestart. Scholen voor voortgezet speciaal onderwijs c.a. kunnen weer geheel open. Hierbij moeten door de genoemde onderwijsinstellingen zorgvuldige maatregelen genomen worden om het risico van besmetting te beperken, waaronder 1,5 meter afstand houden tussen alle aanwezige personen in deze instellingen (voor het voortgezet speciaal onderwijs in bijzondere omstandigheden zo veel als mogelijk. Daarnaast moeten zij aan leerlingen vragen het openbaar vervoer te mijden.

Toetsing en praktijk(gericht) onderwijs middelbaar beroepsonderwijs en hoger onderwijs
Het verbod op het bieden van onderwijsactiviteiten in onderwijsinstellingen in het middelbaar beroepsonderwijs en het hoger onderwijs wordt per 15 juni opgeheven voor het houden van examens, tentamens, toetsen, praktijk(gericht)onderwijs en begeleiding van kwetsbare studenten op de onderwijsinstelling, voor zover dit online niet afdoende kan.

Voorwaarde hiervoor is dat de instellingen zorgvuldige maatregelen nemen om het risico op besmetting te beperken waaronder het houden van 1,5 meter afstand tussen alle in deze instellingen aanwezige personen en dat van studenten wordt gevraagd het openbaar vervoer zoveel mogelijk te mijden. De instellingen dienen met relevante partijen afspraken te maken over mobiliteit en het gebruik van het openbaar vervoer.

Openbaar vervoer
De bepaling in II, onderdeel 4 van de aanwijzing van 24 april komt als volgt te luiden:
4. In het openbaar vervoer is per 1 juni voor reizigers vanaf 13 jaar het dragen van een niet-medisch mondneuskapje verplicht. Handhaving vindt in de praktijk plaats door de vervoerders als toezichthouders aangewezen personen en andere op grond van de Wet Personenvervoer 2000 aangewezen toezichthouders.

Beëindigen of beperken van voorzieningen voor openbaar vervoer, in overleg met de vervoerder, indien deze zich niet of onvoldoende mate houden aan de verwezenlijking van de beperkende maatregelen met betrekking tot het dragen van een mondneuskapje en het zo veel mogelijk houden van 1,5 meter afstand tussen alle in de voorziening aanwezige personen, of aan het op adequate wijze zichtbaar duidelijk maken daarvan, mits de beëindiging van deze voorziening het transport van personen die werkzaam zijn in vitale processen of transport dat anderszins noodzakelijk is voor de mobiliteit van Nederland niet onnodig belemmert.

Eet- en drinkgelegenheden
In afwijking van deel II, onderdeel 1 van de aanwijzing van 24 april 2020 mogen eet- en drinkgelegenheden, met inbegrip van terrassen per 1 juni vanaf 12.00 uur onder voorwaarden weer open voor gasten. Dansgelegenheden blijven gesloten.

Een eet- en drinkgelegenheid waar ook een dansvloer is, mag openblijven mits de dansvloer is gesloten. In de binnenruimte van eet- en drinkgelegenheden mogen maximaal 30 gasten per gebouw aanwezig zijn. Binnen deze gelegenheden moeten de aanwezigen 1,5 meter afstand houden, met uitzondering van personen die een gezamenlijk huishouden vormen. Hierbij geldt dat de 1,5 m gehandhaafd wordt vanaf 3 personen. Alle gasten moeten gebruik maken van een zitplaats aan een tafel of bar. Gasten dienen vooraf te reserveren. Gasten dienen vooraf te reserveren. De exploitant of beheerder is primair verantwoordelijk voor de naleving van de 1,5 meter en de overige voorschriften als ook de controle daarop.

Paracommerciële eet- en drinkgelegenheden die onderdeel zijn van buitensportaccommodaties (verenigingskantines) blijven gesloten. Commerciële horecagelegenheden bij of op sportaccommodaties mogen onder bovengenoemde voorwaarden wel open voor gasten.

Buitenterrassen mogen open op voorwaarde dat de gasten een zitplaats aan een tafel hebben en anderhalve meter afstand houden, met uitzondering van personen die een gezamenlijk huishouden vormen. Hierbij geldt dat de 1,5 m gehandhaafd wordt vanaf 3 personen. Terrassen dienen aan de bovenzijde volledig open te zijn, dan wel aan de drie zijdes volledig open te zijn. De exploitant of beheerder is primair verantwoordelijk voor de naleving van de 1,5 meter en de overige voorschriften als ook de controle daarop. Voor terrassen in overdekte winkelcentra gelden dezelfde regels als voor de binnenruimten van eet- en drinkgelegenheden.

De exploitant of beheerder dient het terras zo in te richten dat gasten en personeel altijd anderhalve meter afstand kunnen houden tot elkaar. Bij aanpalende terrassen zorgen de beheerders van deze terrassen gezamenlijk voor het in acht kunnen nemen van de anderhalve meter. Van exploitanten of beheerders van een terras wordt verwacht dat zij zorg dragen voor het reguleren van de toestroom op het terras en daarbij ook clustering van wachtende of vertrekkende gasten buiten het terras voorkomen.

Eet- en drinkgelegenheden die onderdeel zijn van inrichtingen die nog zijn gesloten, blijven gesloten, tenzij uit deze aanwijzing anders voortvloeit.

De voorzitter van de veiligheidsregio draagt er zorg voor dat gemeenten een gebiedsaanpak opstellen voor horeca concentratiegebieden ter voorkoming van grote drukte en toestroom in deze gebieden.

Bioscopen en culturele instellingen.
In afwijking van deel I, onderdeel 1 en 2, van de aanwijzing van 24 april 2020 mogen bioscopen, filmhuizen, concertzalen, podia voor alle genres van muziek, theaters en hiermee vergelijkbare culturele instellingen vanaf 1 juni 12.00 uur op publiekgerichte activiteiten organiseren. Per afzonderlijke ruimte binnen deze instellingen mogen maximaal 30 bezoekers tegelijkertijd aanwezig zijn. Een zichtbaar gescheiden podium wordt als een afzonderlijke ruimte beschouwd. Alle aanwezigen dienen onderling 1.5 meter afstand te houden, met uitzondering van personen die een gezamenlijk huishouden vormen. Bezoekers moeten vooraf reserveren.

Musea, presentatie-instellingen en monumenten.
Musea, presentatie-instellingen en monumenten met een publieksfunctie mogen per 1 juni, 12.00 uur ook weer open voor bezoekers. Bezoekers dienen vooraf per tijdvak te reserveren. De instellingen dienen de toegangs- en verblijfstijden en de inrichting van de instelling zodanig te organiseren dat bezoekers steeds 1,5 meter afstand kunnen houden, met uitzondering van personen die een gezamenlijk huishouden vormen.

Als u problemen ervaart bij de uitvoering van deze opdrachten, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

Hoogachtend,
mede namens de minister van Justitie en Veiligheid,
de minister van Volksgezondheid,
Welzijn en Sport,

Hugo de Jonge

