Geachte voorzitters,

Gehoord hebbende het advies van het Outbreak Management Team van 16 juni en 22 juni en het overleg van de Ministeriële Commissie Crisisbeheersing van 24 juni 2020 geef ik u op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht.

In deze opdracht heb ik de eerdere aanwijzingen die ik aan alle voorzitters van de veiligheidsregio heb verstrekt, verwerkt en aangepast. Ik geef u nu een nieuwe opdracht om uw bevoegdheden op het terrein van publieke gezondheid en openbare orde en veiligheid in te zetten om maatregelen te nemen die nodig zijn voor de bestrijding van covid-19 met ingang van 1 juli 2020. Ik trek de opdrachten in voor bestrijding van de uitbraak van covid-19 die ik op 24 april, 8 mei, 26 mei en 11 juni 2020 op basis van artikel 7 van de Wet publieke gezondheid heb verstrekt. Mijn opdrachten van 16 april, 12 en 19 juni 2020 gericht aan vijf veiligheidsregio's met een luchthaven blijven van toepassing.

Voor eind augustus 2020 besluit het kabinet over het verlengen of aanpassen van de maatregelen.

1,5 meter afstandsnorm
Er is een verbod op het in de publieke ruimte (incl. vaartuigen en voertuigen) en in besloten plaatsen, met uitzondering van woningen, niet in acht nemen van een onderlinge afstand van 1,5 meter. Dit verbod geldt niet voor:
a) Personen die een gezamenlijk huishouden vormen;
b) De afstand tot kinderen tot 13 jaar;
c) Kinderen tot 18 jaar onderling;
d) Leerlingen in het voortgezet (speciaal) onderwijs onderling op school;
e) Personen bij de uitoefening van hun beroep, voor zover de werkzaamheden in het kader van de uitoefening van dat beroep noodzakelijk zijn en niet op gepaste wijze kunnen worden uitgevoerd met inachtneming van 1,5 meter van degene jegens of met wie de werkzaamheden worden uitgevoerd;
f) Personen met een handicap, voor zover zij zich niet met inachtneming van een afstand van 1,5 meter jegens hun begeleiders kunnen ophouden en hun begeleiders;
g) Personen die sport, theater, dan wel dans in de vorm van sport of culturele uiting, beoefenen;
h) Personen in het openbaar vervoer, overig bedrijfsmatig personenvervoer en vervoer voor privé-doeleinden, voor zover dit vervoer primair de verplaatsing van de ene naar de andere locatie behelst en niet strekt tot het mogelijk maken van recreatie; of
i) Personen die aan weerszijden van een tussen tafels op een buitenterras geplaatst kuchscherm zitten, dat voldoet aan de daarvoor geldende instructie over plaatsing en afmetingen.

Ten aanzien van dit verbod geldt dat de 1,5 meter wordt gehandhaafd vanaf drie personen.

Vervoer
In het openbaar vervoer en overig bedrijfsmatig personenvervoer is voor reizigers vanaf 13 jaar het dragen van een niet-medisch mondneuskapje verplicht. Op dit gebod wordt niet gehandhaafd bij personen die wegens een medische oorzaak geen mondkapje kunnen dragen. Voor het overig bedrijfsmatig personenvervoer geldt daarnaast dat reizigers moeten reserveren en de vervoerder bij reizigers een voorafgaande verificatie van hun gezondheid uitvoert. De vervoerder van het overig bedrijfsmatig vervoer is verantwoordelijk voor het treffen van de hierboven genoemde maatregelen.

Handhaving in het openbaar vervoer vindt in de praktijk plaats door de personen die door de vervoerders als toezichthouder zijn aangewezen en andere op grond van de Wet Personenvervoer 2000 aangewezen toezichthouders.

Samenkomsten
Samenkomsten in de publieke ruimte (incl. vaartuigen en voertuigen) en in besloten plaatsen, met uitzondering van woningen, zijn alleen toegestaan, indien het betreft:
1. Samenkomsten van maximaal 100 personen (exclusief personeel) per zelfstandige ruimte in een gebouw, mits die personen geplaceerd zijn, maatregelen worden getroffen om te waarborgen dat de stromen van personen die samenkomen in verschillende zelfstandige ruimten in een gebouw, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen;
2. Samenkomsten van meer dan 100 personen (exclusief personeel) per zelfstandige ruimte in een gebouw, mits die personen hebben gereserveerd, een voorafgaande verificatie van hun gezondheid plaatsvindt, deze personen zijn geplaceerd, maatregelen worden getroffen om te waarborgen dat de stromen van personen die samenkomen in verschillende zelfstandige ruimten in een gebouw, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen;
3. Samenkomsten van maximaal 250 personen (exclusief personeel) op een locatie in de buitenlucht, mits maatregelen worden getroffen om te waarborgen dat de stromen van aan deze samenkomsten deelnemende personen, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen. In aanvulling hierop geldt voor samenkomsten op buitenterrassen bij eet- en drinkgelegenheden dat personen geplaceerd dienen te zijn;
4. Samenkomsten van meer dan 250 personen (exclusief personeel) op een locatie in de buitenlucht, mits die personen hebben gereserveerd, een voorafgaande verificatie van hun gezondheid plaatsvindt, deze personen zijn geplaceerd, maatregelen worden getroffen om te waarborgen dat de stromen van aan deze samenkomsten deelnemende personen, ook voor zover het hun gebruik van sanitaire voorzieningen betreft, worden gescheiden, en hygiënemaatregelen worden getroffen;
5. Samenkomsten in, detailhandel, markten, bibliotheken, musea, monumenten, presentatie-instellingen, dierentuinen, pretparken, kermissen, en daarbij vergelijkbare samenkomsten waarbij sprake is van doorstroom van bezoekers;
6. Samenkomsten van maximaal 100 personen per zelfstandige ruimte die noodzakelijk zijn voor de continuering van de dagelijkse werkzaamheden van instellingen, bedrijven en andere organisaties.
7. Vergaderingen van de Staten-Generaal;

Betrokkenen dienen te allen tijde 1,5 meter afstand te houden tot de dichtstbijzijnde persoon, tenzij er sprake is van een uitzondering op de 1,5 meter afstand.
Placering vindt plaats door het aanwijzen van een zitplaats. In afwijking hiervan geldt bij sport-, spel-, theater- en dansactiviteiten dat placering plaatsvindt door het aanwijzen van een afgebakende locatie waar gebruik van wordt gemaakt voor de activiteit.
De exploitant, beheerder of organisator is verantwoordelijk voor het treffen van de hierboven genoemde maatregelen. Zij kunnen gebruik maken van de afwegingskaders van het RIVM.

Verbod voor dansgelegenheden en in groepsverband zingen en schreeuwen
Het verbod op openstelling van locaties blijft bestaan voor discotheken, nachtclubs en vergelijkbare dansgelegenheden. Daarnaast is het in de publieke ruimte (incl. vaartuigen en voertuigen) en in besloten plaatsen, met uitzondering van woningen, verboden in groepsverband te zingen of schreeuwen. Dit verbod geldt niet voor zangers, zangkoren, zanggroepen en zang als onderdeel van belijdenis van godsdienst of levensovertuiging, voor zover zij daarbij de richtlijnen van het RIVM opvolgen.

Onderwijsinstellingen in het mbo, ho en wo
Instellingen in het mbo, hbo en wo worden met ingang van het nieuwe studiejaar opengesteld voor alle onderwijsactiviteiten, onder voorwaarde van inachtneming van de 1,5 meter-afstand en overige RIVM-richtlijnen en op basis van de afspraken die gemaakt zijn over het openbaar vervoer, met IenW, OCW, vervoerdersorganisaties en sectorraden mbo, hbo en wo. Gezien deze voorwaarden zal een deel van het onderwijs nog steeds online plaatsvinden.

Sluiten van locaties
U kunt een locatie sluiten of gesloten houden indien u van oordeel bent dat de maatregel om 1,5 meter onderlinge afstand te houden (naar verwachting) niet goed wordt nageleefd of niet goed na te leven is of indien niet wordt voldaan aan de hierboven genoemde maatregelen. U kunt ook een locatie sluiten of gesloten houden als u problemen verwacht dan wel constateert met het gebruik van het mobiliteitssysteem en in het bijzonder het openbaar vervoer.

Beëindigen of beperken van vervoer
U kunt, in overleg met de vervoerder, voorzieningen voor vervoer beëindigen of beperken, indien deze voorzieningen zich niet of onvoldoende mate houden aan de verwezenlijking van de beperkende maatregelen met betrekking tot het dragen van een mondneuskapje of het zo veel mogelijk houden van 1,5 meter afstand tussen alle in de voorziening aanwezige personen, of aan het op adequate wijze zichtbaar duidelijk maken daarvan, mits de beëindiging van deze voorziening het transport van personen die werkzaam zijn in vitale processen of transport dat anderszins noodzakelijk is voor de mobiliteit van Nederland niet onnodig belemmert.

Verpleeghuizen en kleinschalige woonvormen in de ouderenzorg
In verpleeghuizen en kleinschalige woonvormen in de ouderenzorg geldt dat hetontvangen van bezoek verboden is indien in die instellingen zich nog één of meer covid-19 besmettingen voordoen. In de stervensfase, of vergelijkbare omstandigheden, kan een instelling bezoek ondanks dit verbod toch toestaan. Ook voor structurele vrijwilligers is een uitzondering op dit verbod mogelijk. Voorts zijn uitzonderingen hierop mogelijk voor het horen en beoordelen van een cliënt in het kader van de Wet zorg en dwang psychogeriatrische en verstandelijk gehandicapte personen. Op basis van artikel 7 van de Wet publieke gezondheid en met inachtneming van artikel 39, eerste lid, van de Wet veiligheidsregio's, geef ik u daarom opdracht om uw bevoegdheden op het terrein van openbare orde en veiligheid in te zetten als verpleeghuizen of kleinschalige woonvormen, ondanks nadrukkelijke inspanningen van hun kant, problemen ervaren met het weigeren van bezoekers of derden die de locatie proberen binnen te komen.

Als u problemen ervaart bij de uitvoering van deze opdrachten, verzoek ik u contact op te nemen met het coronateam van het Landelijk Operationeel Coördinatiecentrum (LOCC-N).

Hoogachtend,
mede namens de minister van Justitie en Veiligheid,
de minister van Volksgezondheid,
Welzijn en Sport,

Hugo de Jonge