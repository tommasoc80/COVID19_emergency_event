
LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO  2020 M. GEGUŽĖS 13 D. SPRENDIMO NR. V-1142 „DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ NESTACIONARIOSE SOCIALINIŲ PASLAUGŲ ĮSTAIGOSE, ŠEIMYNOSE, GRUPINIO GYVENIMO IR BENDRUOMENINIUOSE VAIKŲ GLOBOS NAMUOSE“ PAKEITIMO

2020 m. gegužės 29 d. Nr. V-1321
Vilnius


1. P a k e i č i u Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. gegužės 13 d. sprendimą Nr. V-1142 „Dėl COVID-19 ligos (koronaviruso infekcijos) valdymo priemonių nestacionariose socialinių paslaugų įstaigose, šeimynose, grupinio gyvenimo ir bendruomeniniuose vaikų globos namuose“ ir jį išdėstau nauja redakcija:

„LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS


SPRENDIMAS
DĖL NESTACIONARIOSE SOCIALINIŲ PASLAUGŲ ĮSTAIGOSE, ŠEIMYNOSE, GRUPINIO GYVENIMO IR BENDRUOMENINIUOSE VAIKŲ GLOBOS NAMUOSE BŪTINŲ SĄLYGŲ



Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimu Nr. 207 „Dėl karantino Lietuvos Respublikos teritorijoje paskelbimo“ 4.2.6.2 ir 4.2.6.3 papunkčiais ir atsižvelgdamas į Pasaulio sveikatos organizacijos rekomendacijas, nusprendžiu:
1. Įpareigoti nestacionarių socialinių paslaugų įstaigų, kuriose teikiamos socialinės paslaugos nesusijusios su apgyvendinimu, išskyrus dienos ir trumpalaikės socialinės globos ar socialinės priežiūros (užimtumo) paslaugas senyvo amžiaus asmenims teikiančių įstaigų, vadovus:
1.1. Prie įėjimo į įstaigą tikslinei grupei suprantama forma (lengvai skaitomu tekstu, paveikslėliais, o prireikus ir žodžiu) pateikti informaciją:
1.1.1. apie asmens higienos laikymosi būtinybę (rankų higieną, kosėjimo, čiaudėjimo etiketą ir kt.);
1.1.2. apie prievolę atvykstantiems į įstaigą asmenims dėvėti nosį ir burną dengiančias apsaugos priemones (veido kaukes, respiratorius ar kitas priemones);
1.1.3. kad įstaigoje neaptarnaujami asmenys, turintys ūmių viršutinių kvėpavimo takų ligų požymių (sloga, kosulys, pasunkėjęs kvėpavimas ir pan.).
1.2. neįleisti asmenų, kuriems pasireiškia karščiavimas (37,3 °C ir daugiau) ar kurie turi kitų ūmių viršutinių kvėpavimo takų ligų požymių (pvz., sloga, kosulys, pasunkėjęs kvėpavimas).
1.3. Užtikrinti, kad šalia įėjimų į įstaigą ar patalpas, kuriose teikiamos paslaugos, būtų sudarytos galimybės rankų dezinfekcijai (gerai matomoje vietoje pakabintos rankų dezinfekcijai skirtos priemonės).
1.4. Apriboti vienu metu aptarnaujamų asmenų skaičių, užtikrinant saugos priemonių taikymą:
1.4.1. individualaus darbo su socialinių paslaugų gavėjais organizavimas. Jei turi būti organizuojami grupiniai užsiėmimai, tarp skirtingų grupių veiklų turi būti užtikrinamas pakankamas laiko tarpas (ne mažiau kaip 10 min.), per kurį patalpos turi būti išvalomos ir išvėdinamos, ir sudaromos sąlygos, kad skirtingose grupėse esantys paslaugų gavėjai nekontaktuotų tarpusavyje;
1.4.2. užtikrinti, kad paslaugų gavėjai būtų skatinami laikytis asmens higienos (rankų higienos, kosėjimo, čiaudėjimo etiketo ir kt.), bendrose patalpose paslaugų gavėjai naudotų nosį ir burną dengiančias apsaugos priemones (veido kaukes, respiratorius ar kitas priemones);
1.4.3. jei organizuojamas paslaugos gavėjų maitinimas, pirmenybę teikti maitinimo organizavimui užsiėmimų vykdymo patalpose. Jei tokios galimybės nėra ir maitinimas gali būti organizuojamas tik bendrose valgymo salėse, paslaugų gavėjai turi eiti po vieną grupę pagal iš anksto parengtą maitinimo grafiką. Maitinimas švediško stalo principu, kai maistą įsideda patys paslaugų gavėjai, negali būti organizuojamas. Po kiekvienos grupės bendra maitinimo organizavimo patalpa turi būti išvėdinama ir išvaloma;
1.4.4. sprendžiant klausimus, susijusius su asmeninės apsaugos priemonių naudojimu ir poreikio planavimu, vadovautis Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 17 d. sprendimu Nr. V-917 „Dėl asmeninės apsaugos priemonių naudojimo socialines paslaugas teikiančiose įstaigose pagal saugumo lygius“;
1.4.5. užtikrinti, kad paslaugų teikimo patalpos būtų išvėdinamos prieš atvykstant paslaugų gavėjams ir ne rečiau kaip 2 kartus per dieną (patalpų vėdinimas turi būti atliekamas užtikrinant paslaugų gavėjų saugumą). Patalpos ir dažnai liečiami paviršiai (durų rankenos, laiptinės turėklai, elektros jungikliai, kėdžių atramos ir kt.) turi būti valomi paviršiams valyti skirtu valikliu ne rečiau kaip 2 kartus per dieną. Jei paslaugos organizuojamos bendrose patalpose (salėse), patalpos turi būti išvėdinamos ir išvalomos po kiekvieno panaudojimo. Organizuojant aplinkos valymą turi būti atsižvelgiama į Lietuvos Respublikos sveikatos apsaugos ministerijos parengtas rekomendacijas dezinfekcijai sveikatos priežiūros įstaigose ir ne sveikatos priežiūros patalpose (įtarus ar patvirtinus COVID-19 atvejį) ir patalpų valymui COVID-19 pandemijos metu (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
1.5. Užtikrinti, kad paslaugų teikimo vietoje dirbtų tik darbuotojai, neturintys ūmių viršutinių kvėpavimo takų ligų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.). Darbuotojų sveikata būtų nuolat stebima:
1.5.1. darbuotojams, kuriems pasireiškia ūmių viršutinių kvėpavimo takų ligų ir kitų užkrečiamųjų ligų požymių (karščiavimas (37,3 °C ir daugiau), sloga, kosulys, pasunkėjęs kvėpavimas ir pan.), rekomenduoti konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
1.5.2. jeigu darbuotojo administracija iš paties darbuotojo gavo informaciją apie jam nustatytą COVID-19 ligą (koronaviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.5.3. drausti dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu.
2. Įpareigoti nestacionarių socialinių paslaugų įstaigų, kuriose teikiamos socialinės paslaugos susijusios su apgyvendinimu, šeimynų, grupinio gyvenimo ir bendruomeninių vaikų globos namų vadovus:
2.1. Užtikrinti, kad būtų matuojama visų darbuotojų, atvykstančių paslaugų gavėjų ir kitų lankytojų kūno temperatūra.
2.2. Nustačius, kad paslaugų gavėjui pasireiškė karščiavimas (37,3 °C ir daugiau) ar ūmių viršutinių kvėpavimo takų ligų ar kitų užkrečiamųjų ligų požymiai (pvz., sloga, kosulys, pasunkėjęs kvėpavimas ir pan.), paslaugų gavėjas nedelsiant turi būti izoliuojamas ir konsultuojamasi Karštąja koronaviruso linija tel. 1808 dėl tolimesnių veiksmų.
2.3. Organizuojant grupines veiklas, tarp skirtingų grupių veiklų turi būti užtikrinamas pakankamas laiko tarpas (ne mažiau kaip 10 min.), per kurį patalpos turi būti išvalomos ir išvėdinamos, ir sudaromos sąlygos, kad skirtingose grupėse esantys paslaugų gavėjai nekontaktuotų tarpusavyje.
2.4. Užtikrinti, kad įstaigoje apgyvendinti paslaugų gavėjai būtų skatinami laikytis asmens higienos (rankų higienos, kosėjimo, čiaudėjimo etiketo ir kt.).
2.5. Šeimynose, grupinio ir bendruomeninio gyvenimo namuose, nestacionarių socialinių paslaugų įstaigose, gyvenančius paslaugų gavėjus gali lankyti tik asmenys neturintys ūmių viršutinių kvėpavimo takų ligų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.). Lankymas turi būti organizuojamas taip, kad būtų užtikrinamas kuo mažesnis šiose įstaigose gyvenančių paslaugų gavėjų kontaktas su lankančiais asmenimis. Vyresni nei 6 metų asmenys, dalyvaujantys susitikime turi dėvėti nosį ir burną dengiančias apsaugos priemones (veido kaukes, respiratorius ar kitas priemones). Jei paslaugų gavėjas (-ai) ir jį (-uos) aplankyti atvykusių asmens (-ų) susitikimas vyksta šeimynos, grupinio ir bendruomeninio gyvenimo namų, nestacionarių socialinių paslaugų įstaigos, kurioje teikiamos socialinės paslaugos susijusios su apgyvendinimu, patalpose, jose lankymo metu neturi būti pašalinių, susitikime nedalyvaujančių asmenų. Pasibaigus paslaugų gavėjo (-ų) ir jį (-uos) aplankyti atvykusio (-ių) asmens (-ų) susitikimui patalpos, kuriose jis vyko turi būti išvėdinamos ir išvalomos.
2.6. Užtikrinti, kad paslaugų teikimo vietoje dirbtų tik darbuotojai, neturintys ūmių viršutinių kvėpavimo takų ligų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.). Darbuotojų sveikata būtų nuolat stebima:
2.6.1. darbuotojams, kuriems pasireiškia ūmių viršutinių kvėpavimo takų ligų ir kitų užkrečiamųjų ligų požymių (karščiavimas (37,3 °C ir daugiau), sloga, kosulys, pasunkėjęs kvėpavimas ir pan.), rekomenduoti konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
2.6.2. jeigu darbuotojo administracija iš paties darbuotojo gavo informaciją apie jam nustatytą COVID-19 ligą (koronaviruso infekciją), apie tai informuoti NVSC, bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
2.6.3. drausti dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu.
2.7. Užtikrinti, kad įstaigoje būtų sudarytos tinkamos sąlygos darbuotojų ir paslaugų gavėjų higienai (praustuvėse tiekiamas šiltas ir šaltas vanduo, prie praustuvių patiekiama skysto muilo) bei būtų sudaryta galimybė rankų dezinfekcijai (gerai matomoje vietoje prie įėjimo, tualetuose pakabintos rankų dezinfekcijai skirtos priemonės). Siūloma taip pat paviešinti rekomendacijas dėl tinkamos rankų higienos http://sam.lrv.lt/uploads/sam/documents/files/rekomendacijos%20del%20ranku%20higienos(1).pdf.
2.8. Užtikrinti dažną patalpų vėdinimą (patalpų vėdinimas turi būti atliekamas užtikrinant paslaugų gavėjų saugumą). Dažnai liečiami paviršiai (durų rankenos, laiptinės turėklai, elektros jungikliai, kėdžių atramos ir kt.) valomi paviršiams valyti skirtu valikliu ne rečiau kaip 2 kartus per dieną. Jei paslaugos organizuojamos bendrose patalpose (salėse), patalpos turi būti išvėdinamos ir išvalomos po kiekvieno panaudojimo. Organizuojant aplinkos valymą turi būti atsižvelgiama į Lietuvos Respublikos sveikatos apsaugos ministerijos parengtas rekomendacijas dezinfekcijai sveikatos priežiūros įstaigose ir ne sveikatos priežiūros patalpose (įtarus ar patvirtinus COVID-19 atvejį) ir patalpų valymui COVID-19 pandemijos metu (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
2.9. Sprendžiant klausimus, susijusius su asmeninės apsaugos priemonių naudojimu ir poreikio planavimu, vadovautis Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 17 d. sprendimu Nr. V-917 „Dėl asmeninės apsaugos priemonių naudojimo socialines paslaugas teikiančiose įstaigose pagal saugumo lygius“.
3. Pripažinti netekusiais galios Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-977 „Dėl COVID-19 ligos (koronaviruso infekcijos) valdymo priemonių vaikų priežiūros organizavimui įstaigose“ ir Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-978 „Dėl COVID-19 ligos (koronaviruso infekcijos) valdymo priemonių žmonių su negalia priežiūros organizavimui įstaigose“.“
2. N u s t a t a u, kad šis sprendimas įsigalioja 2020 m. birželio 1 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga
