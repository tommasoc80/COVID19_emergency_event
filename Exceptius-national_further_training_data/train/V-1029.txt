LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ VYKDANT TARPTAUTINIUS SKRYDŽIUS

2020 m. balandžio 29 d. Nr. V-1029
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d.  nutarimu Nr. 1503 „Dėl  Valstybinio ekstremaliųjų situacijų valdymo plano  patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, 2020 m. kovo 14 d. Lietuvos Respublikos Vyriausybės nutarimo Nr. 207 „Dėl karantino Lietuvos Respublikos teritorijoje paskelbimo“ 3.1.12 papunkčiu ir atsižvelgdamas į Pasaulio sveikatos organizacijos rekomendacijas, n u s p r e n d ž i u:
1. Rekomenduoti tarptautinių skrydžių organizatoriams ir vežėjams, organizuojantiems ir vykdantiems tarptautinius skrydžius: 
1.1. organizuoti keleivių susodinimą lėktuvo salone šachmatiniu principu;
1.2. užtikrinti, kad keleiviai dėvėtų apsaugines veido kaukes arba apsaugines veido priemones viso skrydžio metu;
1.3. užtikrinti, kad skrydžių metu dirbtų tik darbuotojai, neturintys viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., sloga, kosulys, čiaudulys, pasunkėjęs kvėpavimas ir pan.), ir darbuotojų sveikata būtų nuolat stebima;
1.4. užtikrinti galimybę skrydžio metu tinkamai keleivių rankų higienai ir (ar) dezinfekcijai (esant poreikiui aprūpinti dezinfekcinėmis servetėlėmis);
1.5. ūmių viršutinių kvėpavimo takų ligų simptomams (karščiavimas, sloga, kosulys, pasunkėjęs kvėpavimas) pasireiškus skrydžio metu, informuoti priimančios šalies kompetentingas institucijas Pasaulio sveikatos organizacijos Tarptautinių sveikatos priežiūros taisyklių numatyta tvarka.
2. Įpareigoti Lietuvos Respublikos tarptautinių oro uostų antžemines tarnybas:
2.1. prie įėjimo į oro uostą matuoti kiekvieno keleivio temperatūrą ir vertinti dėl ūmių viršutinių kvėpavimo takų ligų simptomų (karščiavimas, sloga, kosulys, pasunkėjęs kvėpavimas) pasireiškimo. Jei keleiviui nustatomi ūmių viršutinių kvėpavimo takų ligų simptomai (karščiavimas, sloga, kosulys, pasunkėjęs kvėpavimas), neleisti tokiems keleiviams skristi; 
2.2. užtikrinti, kad keleivių registravimo skrydžiui metu prie registravimo stalų tarp keleivių ir registraciją vykdančio asmens būtų išlaikomas saugus, ne mažesnis kaip 2 metrų atstumas;
2.3. oro uosto pastato viduje matomose vietose pateikti informaciją keleiviams apie asmens higienos laikymosi būtinybę (rankų higiena, kosėjimo, čiaudėjimo etiketas ir kt.) bei privalomą apsauginių veido kaukių arba apsauginių veido priemonių dėvėjimą viešose vietose;
2.4. užtikrinti galimybę keleiviams dezinfekuoti rankas: aprūpinti rankų dezinfekcijai reikalingu skysčiu sanitarinius mazgus, vietas prieš patenkant keleiviams į oro uosto pastatą ir prieš įlipant į lėktuvą;
2.5. užtikrinti keleivių pervežimą iki orlaivių, išlaikant ne mažiau kaip 1 metro atstumą tarp keleivių autobusuose bei autobuso valymą ir dezinfekciją po kiekvieno keleivių vežimo; 
2.6. užtikrinti, kad darbo vietose dirbtų tik darbuotojai, neturintys viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.) ir darbuotojų sveikata būtų nuolat stebima: 
2.6.1. informuoti darbuotojus, kad turint ūmių viršutinių kvėpavimo takų ligų, ūmių žarnyno infekcijų ir kt. susirgimų požymių (pvz., karščiavimas, sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), į darbą nevyktų;
2.6.2. matuoti darbuotojų kūno temperatūrą iškart atvykus į darbo vietą;
2.6.3. darbuotojus, kuriems pasireiškia viršutinių kvėpavimo takų ligų, ūmių žarnyno infekcijų ir kt. susirgimų požymiai (karščiavimas (37,3 °C ir daugiau), sloga, kosulys, čiaudulys, pasunkėjęs kvėpavimas, viduriavimas, vėmimas ir pan.), nedelsiant nušalinti nuo darbo, jiems rekomenduoti konsultuotis Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
2.6.4. rekomenduoti nedirbti rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąrašo patvirtinimo“: žmogaus imunodeficito viruso liga; piktybiniai navikai (jei liga diagnozuota ar buvo paūmėjimas ir jei po taikyto gydymo pabaigos nepraėjo 2 metai); cukrinis diabetas; širdies ir kraujagyslių ligos su lėtiniu širdies nepakankamumu 2-4 laipsnio; lėtinės kvėpavimo organų ligos su kvėpavimo nepakankamumu; lėtinės inkstų ligos su inkstų nepakankamumu; būklė po autologinės kaulų čiulpų ir organų transplantacijos; ligos, kurios šiuo metu gydomos bendra ar selektyvia chemoterapijas ar radioterapija ir ligos, po kurių gydymo šiais metodais pabaigos nepraėjo 2 metai; ligos, kurios šiuo metu gydomos imunosupresija atitinkančia metilprednizolono 10 mg/kg per dieną ir ligos, nuo kurių gydymo šiuo būdu pabaigos nepraėjo 6 mėnesiai; įgimtas imunodeficitas; kitos sunkios lėtinės ligos, kai taikomas imunosupresinis gydymas);
2.6.5. drausti dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu;
2.6.6. jeigu darbuotojo administracija iš paties darbuotojo gavo informaciją apie jam nustatytą COVID-19 ligą (koronoviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
2.7. užtikrinti, kad darbuotojai darbo metu dėvėtų asmens apsaugos priemones;
2.8. užtikrinti, kad aplinkos valymas ir dezinfekcija būtų atliekami vadovaujantis Rekomendacijomis dezinfekcijai sveikatos priežiūros įstaigose ir ne sveikatos priežiūros patalpose (kai galimas užteršimas SARS-COV-2 virusu) (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
3. Įpareigoti keleivius:
3.1. oro uosto patalpose viso buvimo metu privalomai dėvėti apsaugines veido kaukes arba apsaugines veido priemones;
3.2. laukimo salėse laikytis saugaus, ne mažesnio kaip 2 metrų atstumo;
3.3. neskristi, kuriems privaloma izoliacija, izoliacijos laikotarpiu, bei turintiems ūmių viršutinių kvėpavimo takų ligų požymių (pvz., karščiavimas, sloga, kosulys, čiaudulys, pasunkėjęs kvėpavimas).


Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                       Aurelijus Veryga
