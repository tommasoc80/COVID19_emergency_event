Regeling van de Minister van Onderwijs, Cultuur en Wetenschap van 31 januari 2021, nr. 26736837, tot wijziging van de Tijdelijke regeling tegemoetkoming studenten in verband met de uitbraak van COVID-19
De Minister van Onderwijs, Cultuur en Wetenschap,

Gelet op de artikelen 13.1, tweede lid, en 13.2 van de Wet Studiefinanciering 2000 en artikel 8.3 van de Wet studiefinanciering BES;

Besluit:

ARTIKEL I
De Tijdelijke regeling tegemoetkoming studenten in verband met de uitbraak van COVID-19 wordt als volgt gewijzigd:

A

Onder vernummering van het eerste en tweede lid tot het tweede en derde lid, wordt een lid ingevoegd, luidende:

1.In deze regeling wordt verstaan onder Minister: Minister van Onderwijs, Cultuur en Wetenschap.

B

Artikel 2, onderdeel b, komt te luiden:

b.in de periode van 1 augustus 2020 respectievelijk 1 september 2020 tot uiterlijk 31 augustus 2021 het diploma voor de betreffende beroepsopleiding respectievelijk opleiding hoger onderwijs heeft behaald.

C

Artikel 5, eerste lid, komt te luiden:

1.Een student die geen tegemoetkoming heeft ontvangen als bedoeld in deze paragraaf maar wel voldoet aan de criteria als bedoeld in artikel 2, kan binnen een door de Minister te bepalen periode, maar niet eerder dan op 1 november 2021, een aanvraag voor een tegemoetkoming indienen bij de Minister.

D

Artikel 6, eerste lid, komt te luiden:

1.De tegemoetkoming in deze paragraaf wordt eenmalig verstrekt aan studenten voor wie in de periode juni 2020 tot en met augustus 2021 de aanspraak op prestatiebeurs eindigt, omdat:

a.de duur van de aanspraak op basisbeurs op grond van artikel 4.7, eerste of tweede lid, van de Wsf 2000 is verstreken;

b.de duur van de aanspraak op basisbeurs en aanvullende beurs op grond van artikel 4.7, eerste of tweede lid, van de Wsf 2000 is verstreken;

c.de duur van de aanspraak op aanvullende beurs op grond van artikel 4.7, eerste of tweede lid, van de Wsf 2000 is verstreken; of

d.de duur van de aanspraak op aanvullende beurs op grond van artikel 5.2, eerste lid, van de Wsf 2000 is verstreken.

E

Artikel 9, eerste lid, komt te luiden:

1.Een student die geen tegemoetkoming heeft ontvangen als bedoeld in deze paragraaf maar wel voldoet aan de criteria als bedoeld in artikel 6, kan binnen een door de Minister te bepalen periode, maar niet eerder dan op 1 november 2021, een aanvraag voor een tegemoetkoming indienen bij de Minister.

F

Artikel 10, eerste lid, komt te luiden:

1.De tegemoetkoming in deze paragraaf wordt eenmalig verstrekt aan een student:

a.die zowel in het studiejaar 2019-2020 als 2020-2021 één of meer maanden is ingeschreven voor een opleiding en voor die opleiding uiterlijk 31 augustus 2021 een diploma heeft behaald; of

b.voor wie in de periode juni 2020 tot en met augustus 2021 de aanspraak op prestatiebeurs BES eindigt.

G

Artikel 12, eerste lid, komt te luiden:

1.Een student die voldoet aan de criteria genoemd in artikel 10, onderdeel a, kan binnen een door de Minister te bepalen periode, maar niet eerder dan op 1 november 2021, een aanvraag voor een tegemoetkoming indienen bij de Minister.

H

Artikel 14, eerste lid, komt te luiden:

1.Een student die geen tegemoetkoming als bedoeld in artikel 10, onderdeel b, heeft ontvangen maar wel voldoet aan de criteria genoemd in dat artikel, kan binnen een door de Minister te bepalen periode, maar niet eerder dan op 1 november 2021, een aanvraag voor een tegemoetkoming indienen bij de Minister.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

De Minister van Onderwijs, Cultuur en Wetenschap,
I.K. van Engelshoven

TOELICHTING1. Algemeen
De maatregelen in verband met COVID-19 hebben gezorgd voor studievertraging bij studenten. Om studenten tegemoet te komen in hun kosten is op 22 juli 2020 de Tijdelijke regeling tegemoetkoming studenten gepubliceerd. Deze regeling kent aan mbo- en ho-studenten die uiterlijk 31 januari 2021 afstuderen een tegemoetkoming toe (het diplomadeel). Studenten die vanaf juni, juli, augustus of september 2020 geen recht meer hadden op de basisbeurs (mbo) of aanvullende beurs (mbo en ho) hebben ook een tegemoetkoming ontvangen van DUO (het studiefinancieringsdeel).

Op maandag 14 december 2020 werd bekend dat vanwege de oplopende besmettingscijfers een strenge lockdown ingesteld zou worden vanaf dinsdag 15 december 2020. Ondanks de blijvende inspanning van instellingen en studenten zorgen die tweede lockdown en de voortdurende coronacrisis mogelijk voor extra studievertraging bij studenten. Dit wordt onder meer versterkt door het tekort aan stages en het online onderwijs in plaats van het fysiek volgen van onderwijs. De regering heeft aangegeven de steunmaatregelen rondom corona te verlengen1. In dat kader wordt deze tijdelijke regeling voor zowel het diplomadeel als het studiefinancieringsdeel verlengd tot en met augustus 2021. Dat betekent dat studenten die beroeps begeleidende leerweg volgen, die uiterlijk 31 augustus 2021 een diploma behalen, eenmalig een bedrag van € 150 krijgen en studenten die een beroeps opleidende leerweg (bol) volgen € 300. Voor studenten in het hoger onderwijs bedraagt de tegemoetkoming € 535. Daarnaast ontvangen studenten waarvan het recht op basisbeurs (mbo-bol) en/of aanvullende beurs uiterlijk in augustus 2021 afloopt, ook een eenmalige tegemoetkoming (was eerder tot eind september 2020). Voor mbo(bol) studenten met een basisbeurs betekent dit € 800, ontvangen zij ook een aanvullende beurs dan krijgen ze € 2000. Voor studenten in het hoger onderwijs met een aanvullende beurs is de eenmalige ondersteuning € 1500.

2. Caribisch Nederland
De verlenging van de regeling is ook bedoeld voor studenten uit Bonaire, Sint Eustatius en Saba en studenten die op grond van de Wet studiefinanciering BES studiefinanciering ontvangen.

3. Uitvoeringsgevolgen
De oorspronkelijke regeling is voor een uitvoeringstoets voorgelegd aan DUO. Voor deze wijzigingsregeling is vooraf geen aparte uitvoeringstoets gevraagd. Achteraf zal dat nog worden gedaan. Aan de uitvoeringsprocedure is niets veranderd. De tegemoetkomingen zal DUO in principe ambtshalve uitkeren. Alleen indien DUO niet beschikt over voldoende gegevens van de student, dient de student deze gegevens ter beschikking te stellen aan DUO. De verwachting is dat het gaat om een beperkte groep, omdat veel studenten studiefinanciering ontvangen of lesgeldverplichtingen hebben die via DUO worden voldaan en DUO daardoor over voldoende gegevens beschikt om de tegemoetkoming uit te betalen.

4. Regeldruk
Er worden geen wijzigingen aangebracht in het aanvraagproces en er zal daarom geen sprake zijn van toename van de regeldruk voor instellingen en studenten.

5. Financiële gevolgen
Voor de oorspronkelijke regeling is € 200 miljoen beschikbaar gesteld. De verlenging kan uit dit budget worden gefinancierd.

De Minister van Onderwijs, Cultuur en Wetenschap,
I.K. van Engelshoven

1
Kamerbief uitbreiding economische steun en herstelpakket van 21 januari 2021