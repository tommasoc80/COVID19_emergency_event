Regeling van de Minister van Infrastructuur en Waterstaat, van 14 maart 2020, nr. IENW/BSK-2020/51718, houdende vaststelling van het besluit tot beperking van de uitoefening van de burgerlijke luchtvaart in het luchtruim boven het territoir van het openbare lichamen Bonaire, Sint Eustatius en Saba, in verband met maatregelen ter voorkoming van verdere verspreiding van het virus dat de ziekte COVID-19 veroorzaakt (Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt)
De Minister van Infrastructuur en Waterstaat,

Handelende in overeenstemming met de Minister van Medische Zorg en Sport,

Gelet op artikel 24, van de Luchtvaartwet BES;

BESLUIT:

Artikel 1 (begripsomschrijving)
In deze regeling wordt verstaan onder:

Covid-19:
ziekte veroorzaakt door het SARS-CoV-2 virus.

Artikel 2 (Verbod uitoefening burgerluchtverkeer)
1.Ter bescherming van de volksgezondheid is de uitoefening van de burgerlijke luchtvaart in het luchtruim boven het territoir van de openbare lichamen Bonaire, Sint Eustatius en Saba verboden voor luchtverkeer dat het vervoer van passagiers tot doel heeft, met luchthavens gelegen in de openbare lichamen Bonaire, Sint Eustatius en Saba als plaats van bestemming.

2.Het verbod, bedoeld in het eerste lid, geldt voor het luchtverkeer afkomstig uit de volgende landen die een hoog-risico vormen bij de verspreiding van het virus dat COVID-19 veroorzaakt:

a.de landen van de Europese Unie;

b.het Verenigd Koninkrijk;

c.Noorwegen;

d.Zwitserland;

e.IJsland;

f.Liechtenstein;

g.China;

h.Iran;

i.Zuid-Korea.

3.Het verbod, bedoeld in het eerste lid, geldt niet voor:

a.vluchten als bedoeld in het eerste lid, die op het tijdstip van inwerkingtreding reeds zijn aangevangen;

b.het vervoer van medisch personeel of patiënten wanneer dit in het belang is van de volksgezondheid op de openbare lichamen Bonaire, Sint Eustatius en Saba;

c.mogelijke Nederlandse repatriëring.

Artikel 3 (Inwerkingtreding)
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot zaterdag 14 maart 2020, 20:00 uur plaatselijke tijd. De regeling geldt tot 27 maart 2020, 18:00 uur plaatselijke tijd, tenzij de minister voor dat tijdstip tot verlenging van de regeling heeft besloten.

Artikel 4 (Citeertitel)
Deze regeling wordt aangehaald als: Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
Deze regeling is vastgesteld om de instroom op de openbare lichamen Bonaire, Sint Eustatius en Saba van mensen die mogelijk het virus bij zich dragen dat de ziekte COVID-19 veroorzaakt zoveel mogelijk te beperken. Het RIVM heeft naar aanleiding van de genomen maatregelen in het Europese deel van Nederland om de verdere verspreiding van COVID-19 te beperken geadviseerd om ook ten aanzien van Caribisch Nederland passende maatregelen te nemen. Vanwege de beperkte capaciteit van zowel klinische als preventieve services en diensten in dit deel van Nederland is dat gebied kwetsbaar voor ernstige gevolgen van deze epidemie. Het RIVM heeft geadviseerd om niet essentiële reizen van en naar Nederland, andere Europese landen en andere hoog-risicogebieden te beperken waarmee een strategie gericht op containment van het virus (opsporing bron, isolatie en quarantaine) kan worden geïmplementeerd.

Met het oog hierop heeft de gezaghebber op Bonaire de Minister van Infrastructuur en Waterstaat en de Minister van Medische Zorg en Sport verzocht de uitoefening van het de burgerlijke luchtvaart in het luchtruim boven Bonaire ter bescherming van de volksgezondheid te verbieden. Gelet op de bovenbedoelde bijzondere kwetsbaarheid van Caribisch Nederland geldt het verbod voor luchtverkeer afkomstig uit alle landen van de Europese Unie, landen uit de Europees Economische Ruimte, het Verenigd Koninkrijk, Zwitserland, China, Zuid-Korea en Iran die het vervoer van passagiers tot doel heeft. Het verbod geldt enkel voor passagiersvluchten, omdat voor deze vluchten het risico van verspreiding van het virus dat COVID-19 veroorzaakt aanwezig is. Met deze maatregel blijft de toestroom van noodzakelijke goederen naar het Caribisch deel van Nederland in stand.

Het verbod wordt in eerste instantie voor een periode van veertien dagen opgelegd teneinde het verbod proportioneel toe te passen.

Onderhavig verbod wordt tevens bekendgemaakt door middel van een Notice to Airmen (NOTAM).

De Inspectie Leefomgeving en Transport houdt toezicht op de naleving van deze regeling en draagt zorg voor de handhaving daarvan.

De impact voor Nederlandse reizigers in die landen wordt gemonitord. In dringende situaties wordt, zoals gebruikelijk, consulaire bijstand geboden.

De Minister van Infrastructuur en Waterstaat,
C. van Nieuwenhuizen Wijbenga