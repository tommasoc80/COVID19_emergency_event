

LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
DĖL ASMENŲ, KURIEMS DIAGNOZUOTA LENGVA COVID-19 LIGOS (KORONAVIRUSO INFEKCIJOS) FORMA, IZOLIUOTŲ NAMUOSE, KITOJE GYVENAMOJOJE VIETOJE, SAVIVALDYBĖS ADMINISTRACIJOS NUMATYTOSE PATALPOSE AR SVEIKATOS PRIEŽIŪROS ĮSTAIGOS, TEIKIANČIOS STACIONARINES MEDICININĖS REABILITACIJOS PASLAUGAS, PATALPOSE, AMBULATORINIO GYDYMO TVARKOS APRAŠO PATVIRTINIMO

2020 m. birželio 16 Nr. V-1480
Vilnius


Vadovaudamasis Lietuvos Respublikos sveikatos priežiūros įstaigų įstatymo 9 straipsnio 1 dalies 3 punktu ir 10 straipsnio 6 punktu:  
1. T v i r t i n u Asmenų, kuriems diagnozuota lengva COVID-19 ligos (koronaviruso infekcijos) forma, izoliuotų namuose, kitoje gyvenamojoje vietoje, savivaldybės administracijos numatytose patalpose ar sveikatos priežiūros įstaigos, teikiančios stacionarines medicininės reabilitacijos paslaugas, patalpose, ambulatorinio gydymo tvarkos aprašą (pridedama).
2. P a v e d u įsakymo vykdymo kontrolę viceministrui pagal veiklos sritį.
3. N u s t a t a u, kad šis įsakymas įsigalioja 2020 m. birželio 17 d.



Sveikatos apsaugos ministras 	 Aurelijus Veryga


PATVIRTINTA
Lietuvos Respublikos sveikatos apsaugos ministro 
2020 m. birželio 16 d. įsakymu Nr. V-1480


ASMENŲ, KURIEMS DIAGNOZUOTA LENGVA COVID-19 LIGOS (KORONAVIRUSO INFEKCIJOS) FORMA, IZOLIUOTŲ NAMUOSE, KITOJE GYVENAMOJOJE VIETOJE, SAVIVALDYBĖS ADMINISTRACIJOS NUMATYTOSE PATALPOSE AR SVEIKATOS PRIEŽIŪROS ĮSTAIGOS, TEIKIANČIOS STACIONARINES MEDICININĖS REABILITACIJOS PASLAUGAS, PATALPOSE, AMBULATORINIO GYDYMO TVARKOS APRAŠAS


1. Asmenų, kuriems diagnozuota lengva COVID-19 ligos (koronaviruso infekcijos) forma, izoliuotų namuose, kitoje gyvenamojoje vietoje, savivaldybės administracijos numatytose patalpose ar sveikatos priežiūros įstaigos, teikiančios stacionarines medicininės reabilitacijos paslaugas, patalpose, ambulatorinio gydymo tvarkos aprašas (toliau – Aprašas) pirminės ambulatorinės sveikatos priežiūros šeimos gydytojo komandos paslaugas teikiančioms įstaigoms nustato pacientų, sergančių lengvos formos COVID-19 liga (koronaviruso infekcija) (toliau – pacientas), stebėjimo ir gydymo reikalavimus ir stacionarinėms asmens sveikatos priežiūros paslaugas teikiančioms įstaigoms ir karščiavimo klinikoms – pacientų išleidimo gydytis ambulatoriškai reikalavimus.
2. Pacientai ambulatoriškai dėl COVID-19 ligos (koronaviruso infekcijos) gydomi:
2.1. po gydymo pagal Vaikų ir suaugusiųjų COVID-19 ligos (koronaviruso infekcijos) diagnostikos ir gydymo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 16 d. įsakymu Nr. V-383 „Dėl Vaikų ir suaugusiųjų COVID-19 ligos (koronaviruso infekcijos) diagnostikos ir gydymo tvarkos aprašo patvirtinimo“ (toliau –  COVID-19 diagnostikos ir gydymo aprašas), stacionarinės asmens sveikatos priežiūros paslaugas teikiančioje įstaigoje (toliau – SASPĮ), kai pacientai serga lengvos formos COVID-19 liga (koronaviruso infekcija). SASPĮ sveikatos priežiūros specialistas apie pacientą, siunčiamą ambulatoriniam gydymui į pirminės ambulatorinės asmens sveikatos priežiūros šeimos gydytojų komandos paslaugas teikiančią įstaigą (toliau – PAASPĮ), jo išleidimo iš SASPĮ dieną (jei tai nedarbo diena – artimiausią darbo dieną): 
2.1.1. informuoja šeimos medicinos paslaugas teikiantį gydytoją (toliau – šeimos gydytoją) ir (ar) PAASPĮ, prie kurios asmuo prisirašęs, registratūrą telefonu, nurodydamas paciento vardą, pavardę, gimimo metus ir kontaktinius duomenis (telefono numerį, kurį pacientas nurodė, pasirašydamas asmens sutikimą būti izoliuotam); 
2.1.2. pacientą gydęs SASPĮ sveikatos priežiūros specialistas į Elektroninę sveikatos paslaugų ir bendradarbiavimo infrastruktūros informacinę sistemą (toliau – ESPBI IS) pateikia elektroniniu parašu pasirašytą formą E003 „Stacionaro epikrizė“, kurioje pažymi, kad:
2.1.2.1. pacientui suteikta informacija apie privalomą izoliaciją ir pacientas pasirašė sutikimą būti izoliuotam bei jam buvo įteikta atmintinė pagal Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisykles, patvirtintas Lietuvos Respublikos sveikatos apsaugos ministro 2020 m. kovo 12 d. įsakymu Nr. V-352 „Dėl Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose, taisyklių patvirtinimo“ (toliau – Izoliavimo taisyklės);
2.1.2.2. pateikia rekomendacijas paciento šeimos gydytojui dėl paciento gydymo bei kitą svarbią informaciją, susijusią su paciento sveikata bei elgesiu izoliavimo metu;
2.2. kai asmeniui atliekamas tyrimas dėl COVID-19 ligos (koronaviruso infekcijos) mobiliajame punkte pagal Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašą, patvirtintą Lietuvos Respublikos sveikatos  apsaugos ministro 2020 m. kovo 16 d. įsakymu Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos) laboratoriniams tyrimams atlikti organizavimo tvarkos aprašo patvirtinimo“, karščiavimo klinikoje pagal Ambulatorinių asmens sveikatos priežiūros paslaugų viršutinių kvėpavimo takų infekcijos simptomų turintiems pacientams teikimo tvarkos aprašą, patvirtintą Lietuvos Respublikos sveikatos apsaugos ministro 2020 m. kovo 23 d. įsakymu Nr. V-506 „Dėl Ambulatorinių asmens sveikatos priežiūros paslaugų viršutinių kvėpavimo takų infekcijos simptomų turintiems pacientams teikimo tvarkos aprašo patvirtinimo“, ar SASPĮ priėmimo-skubiosios pagalbos skyriuje pagal COVID-19 diagnostikos ir gydymo aprašą. Karščiavimo klinikos ar SASPĮ priėmimo skubiosios pagalbos skyriaus sveikatos priežiūros specialistas apie išleidžiamą gydytis ambulatoriškai pacientą informuoja šeimos gydytoją ir (ar) PAASPĮ, prie kurios asmuo prisirašęs, registratūrą telefonu, nurodydamas paciento vardą, pavardę, gimimo metus ir kontaktinius duomenis (telefono numerį, kurį pacientas nurodė, pasirašydamas asmens sutikimą būti izoliuotam). Karščiavimo klinikos ar SASPĮ priėmimo-skubiosios pagalbos skyriaus sveikatos priežiūros specialistas į ESPBI IS pateikia elektroniniu parašu pasirašytą formą E025 „Ambulatorinio apsilankymo aprašymas“ (toliau – forma E025), kurioje pažymi, kad:
2.2.1. pacientui suteikta informacija apie privalomą izoliaciją ir kad pacientas sutiko būti izoliuotas bei pacientui įteikta atmintinė pagal Izoliavimo taisykles;
2.2.2. jei reikia, pateikia rekomendacijas paciento šeimos gydytojui dėl paciento gydymo bei kitą svarbią informaciją, susijusią su paciento sveikata bei elgesiu izoliavimo metu. 
3. PAASPĮ pacientas gydomas ir jo sveikatos būklė stebima vadovaujantis šiais principais:
3.1. PAASPĮ gauna pranešimą apie prirašytiems pacientams atliktus SARS-CoV-2 viruso (tiriant PGR metodu) tyrimus į ESPBI IS arba šeimos gydytoją ar slaugytoją informuoja pacientas apie jam laboratoriniu tyrimu nustatytą COVID-19 ligą (koronaviruso infekciją);
3.2. šeimos gydytojas ar slaugytojas, gavę Aprašo 3.1 papunktyje nurodytą informaciją, patikrina ESPBI IS laboratorijos pateiktą formą E200-a „Laboratorinio tyrimo rezultatų (duomenų) protokolas“ (toliau – forma E200-a). Jei formoje E200-a nurodyta, kad tyrimas teigiamas (tepinėlyje randamas SARS-CoV-2 virusas (tiriant PGR metodu) (toliau – teigiamas tyrimas), šeimos gydytojas į ESPBI IS formoje E025 įrašo diagnozę, nurodydamas Tarptautinės statistinės ligų ir sveikatos sutrikimų klasifikacijos dešimtojo pataisyto ir papildyto leidimo „Sisteminis ligų sąrašas“ (Australijos modifikacija, TLK-10-AM) (toliau – TLK-10-AM) kodą U07.1 „Koronaviruso COVID-19 sukelta ūminė kvėpavimo takų (respiracinė) liga“;
3.3. PAASPĮ vadovo nustatyta tvarka sudaromas ambulatoriškai gydomų lengva COVID-19 ligos (koronaviruso infekcijos) forma sergančių pacientų sąrašas;
3.4. PAASP įstaigos paskirtas asmuo (šeimos gydytojas arba slaugytojas), nuotoliniu būdu susisiekęs su pacientu:
3.4.1. suteikia pacientui informaciją pagal Izoliavimo taisyklių reikalavimus apie izoliavimosi namuose, kitoje gyvenamojoje vietoje ar savivaldybės administracijos numatytose patalpose tvarką, nurodo, kad už Izoliavimosi taisyklių nesilaikymą yra numatyta teisinė atsakomybė;
3.4.2. jei reikia, išduoda ar pratęsia elektroninį nedarbingumo pažymėjimą nuotoliniu būdu;
3.4.3. surenka informaciją nuotoliniu būdu, ar paciento gyvenamosios vietos sąlygos atitinka Izoliavimo taisyklių reikalavimus. Jei jos neatitinka Izoliavimo taisyklių reikalavimų, kreipiasi į savivaldybės administraciją ir raštu informuoja Nacionalinį visuomenės sveikatos centrą prie Sveikatos apsaugos ministerijos (toliau – NVSC) (nurodydamas adresą, kuriame bus izoliuojamas pacientas, ir izoliacijos trukmę);
3.4.4. jeigu pacientas grižo iš SASPĮ ar karščiavimo klinikos, šeimos gydytojas nuotoliniu būdu įvertina paciento sveikatos būklę ir tęsia jam pradėtą gydymą pagal SASPĮ ar karščiavimo klinikos gydytojo pateiktas rekomendacijas bei kartu su slaugytoja ir pacientu sudaro paciento gydymo ir stebėsenos planą;
3.4.5. jeigu pacientas buvo tirtas mobiliajame punkte ar SASPĮ priėmimo-skubiosios pagalbos skyriuje, šeimos gydytojas nuotoliniu būdu įvertina paciento sveikatos būklę ir kartu su slaugytoja ir pacientu sudaro paciento gydymo ir stebėsenos planą;
3.4.6. šeimos gydytojas ar slaugytoja informuoja pacientą, kad atsiradus naujų simptomų šis nedelsdamas kreiptųsi nuotoliniu būdu į savo šeimos gydytoją ar Karštąją liniją telefonu 1808. Jei pacientas, ambulatoriniam gydymui izoliuotas sveikatos priežiūros įstaigos, teikiančios stacionarines medicininės reabilitacijos paslaugas (toliau – SPĮ), patalpose, informuoja jį, kad apie jam naujai atsiradusius simptomus jis turi informuoti SPĮ paskirtą budintį slaugytoją;
3.5. stebėdami pacientą nuotoliniu būdu, šeimos gydytojas ar slaugytoja esant galimybei įvertina informaciją apie:
3.5.1 kūno temperatūrą (matuojamą 2 kartus per dieną);
3.5.2. kvėpavimo dažnį, pasunkėjusį kvėpavimą ar dusulį;
3.5.3. širdies susitraukimų dažnį (matuojamą 2 kartus per dieną);
3.5.4. arterinį kraujo spaudimą (matuojamą 2 kartus per dieną);
3.5.5. prireikus – kitą svarbią informaciją, susijusią su paciento izoliavimu, ligos gydymu ir kt.;
3.6. šeimos gydytojas, įvertinęs Aprašo 3.5 papunktyje nurodytą informaciją ir nustatęs, kad pacientui nereikalinga hospitalizacija pagal COVID-19 diagnostikos ir gydymo aprašą, jį toliau gydo ambulatoriškai PAASPĮ, prireikus nuotoliniu būdu koreguodamas gydymą. Jei pacientas ambulatoriniam gydymui izoliuotas SPĮ patalpose, esant poreikiui, šeimos gydytojas ar slaugytoja informuoja nuotoliniu būdu SPĮ paskirtą budintį slaugytoją apie pacientui pakeistą gydymą;
3.7. nuotoliniu būdu nustačius, kad paciento būklė pablogėjo ir jam būtina hospitalizacija pagal COVID-19 diagnostikos ir gydymo aprašą, šeimos gydytojas ar slaugytojas skambina į Bendrąjį pagalbos centrą telefono numeriu 112. Jei pacientas ambulatoriniam gydymui izoliuotas SPĮ patalpose, šeimos gydytojas ar slaugytoja informuoja SPĮ paskirtą budintį slaugytoją apie pacientui iškviestą greitąją medicinos pagalbą;
3.8. šeimos gydytojas ar slaugytojas informuoja pacientą, kad jis bus laikomas pasveikusiu, kai du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose bus nerasta SARS-CoV-2 viruso (toliau – neigiamas tyrimas) arba po 37 kalendorinių dienų nuo COVID-19 ligos (koronaviruso infekcijos) diagnozavimo dienos, jei tepinėliai dėl SARS-CoV-2 viruso nebus ištirti dėl nuo PAASPĮ nepriklausančių priežasčių;
3.9. nuo COVID-19 ligos (koronaviruso infekcijos) diagnozavimo dienos praėjus ne mažiau kaip 14 dienų, bet ne anksčiau kaip po 3 dienų pasibaigus karščiavimui (pacientui nenaudojant antipiretikų), PAASPĮ organizuoja pirmąjį pakartotinį tepinėlio paėmimą. Jeigu iš paciento nosiaryklės paimtame pakartotiname tepinėlyje randamas SARS-CoV-2 virusas, pakartotinai tepinėlis imamas ne anksčiau kaip po 14 kalendorinių dienų. 
4. Šeimos gydytojo ar slaugytojo, paciento ir Karštosios linijos specialistų veiksmai organizuojant pakartotinį tepinėlio paėmimą:
4.1. paciento sveikatos būklei atitinkant Aprašo 3.9 papunktyje nurodytus kriterijus, šeimos gydytojas elektroniniu būdu užpildo siuntimą (formą E027) ir pasirašo jį elektroniniu parašu pagal siuntimų išdavimo ir atsakymų pateikimo elektroniniu būdu tvarką, nustatytą Elektroninės sveikatos paslaugų ir bendradarbiavimo infrastruktūros informacinės sistemos naudojimo tvarkos apraše, patvirtintame Lietuvos Respublikos sveikatos apsaugos ministro 2015 m. gegužės 26 d. įsakymu Nr.  V-657 „Dėl Elektroninės sveikatos paslaugų ir bendradarbiavimo infrastruktūros informacinės sistemos naudojimo tvarkos aprašo patvirtinimo“ (toliau – forma E027). Šeimos gydytojas formoje E027:
4.1.1. elektroninio dokumento lauke „Skyrimo diagnozė“ nurodo TLK-10-AM kodą U07.1 „Koronaviruso COVID-19 sukelta ūminė kvėpavimo takų (respiracinė) liga“;
4.1.2. elektroninio dokumento lauke „Specialisto prof. kvalifikacija arba skyriaus specializacija“ nurodo „Mobilus punktas“;
4.1.3. elektroninio dokumento lauke „Papildomas aprašymas specialistui, kuriam siunčiama konsultuotis“  nurodo  „Pakartotiniam paciento ištyrimui“;
4.1.4. jei reikia, užpildo kitus elektroninio dokumento laukus arba perkelia juos iš formos E025;
4.2. šeimos gydytojas ar slaugytojas informuoja pacientą, kad šis turi:
4.2.1. paskambinti į Karštąją liniją telefonu 1808. Jei pacientas ambulatoriniam gydymui izoliuotas SPĮ patalpose, jis turi informuoti SPĮ paskirtą budintį slaugytoją apie jam šeimos gydytojo paskirtą pakartotinį COVID-19 ligos (koronaviruso infekcijos) ištyrimą;
4.2.2. informuoti Karštosios linijos konsultantą:
4.2.2.1. kad skambina dėl registracijos pakartotiniam COVID-19 ligos (koronaviruso infekcijos) tyrimui turėdamas šeimos gydytojo siuntimą (formą E027);
4.2.2.2. vardą, pavardę, savivaldybę, iš kurios skambina, asmens kodą, mobiliojo telefono numerį, ar jis gali asmenine transporto priemone atvykti pats ar reikia, kad jis būtų atvežtas kito asmens į mobilųjį punktą ar kad jis ambulatoriniam gydymui izoliuotas SPĮ patalpose;
4.3. Karštosios linijos 1808 konsultantas registruoja pacientą pakartotiniam COVID-19 ligos (koronaviruso infekcijos) tyrimui į mobilųjį punktą ne anksčiau kaip kitai dienai, sistemoje pažymėdamas, kad tai pakartotinis tyrimas dėl COVID-19 ligos (koronaviruso infekcijos). Karštosios linijos konsultantui užregistravus pacientą į mobilųjį punktą, sistema į jo nurodytą mobiliojo telefono numerį automatiškai nusiunčia pacientui trumpąją žinutę, kurioje nurodoma tepinėlio ėmimo vieta, tikslus atvykimo į mobilųjį punktą laikas, registracijos numeris;
4.4. šeimos gydytojas ar slaugytoja turi stebėti informaciją ESPBI IS dėl paciento pakartotinio tyrimo eigos;
4.5. jei laboratorijos pateiktoje formoje E200-a nurodoma, kad:
4.5.1. pakartotinis tyrimas teigiamas, šeimos gydytojas tęsia paciento stebėseną ir gydymą ir kitą kartą pacientą atlikti pakartotinio tepinėlio siunčia pagal indikacijas, nurodytas Aprašo 3.9 papunktyje, organizuodamas paciento pakartotinį ištyrimą Aprašo 4.1–4.3 papunkčiuose nustatyta tvarka;
4.5.2. pirmas pakartotinis tyrimas neigiamas, šeimos gydytojas organizuoja  antrą pakartotinį paciento ištyrimą Aprašo 4.1–4.3 papunkčiuose nustatyta tvarka; 
4.5.3. pirmas ir antras iš eilės pakartotiniai tyrimai neigiami, šeimos gydytojas informuoja pacientą, NVSC, jei pacientas ambulatoriniam gydymui izoliuotas SPĮ patalpose – SPĮ paskirtą budintį slaugytoją, kad pacientas pasveiko.  
5. Informacija apie pacientui suteiktas paslaugas surašoma ESPBI IS asmens medicinos dokumentų formoje E025 ir (ar) asmens sveikatos priežiūros įstaigos informacinėje sistemoje ir pasirašoma elektroniniu parašu.
6. PAASPĮ, sužinojusi, kad ligonis ar asmuo, įtariamas, kad serga, ar sąlytį turėjęs asmuo pažeidė Izoliavimo taisykles, privalo apie pažeidimą ar atsisakymą laikytis Izoliavimo taisyklių įrašyti į asmens medicinos dokumentų formą E025 ESPBI IS ar (ir) asmens sveikatos priežiūros įstaigos informacinėje sistemoje ir nedelsdama apie tai informuoti NVSC bei atitinkamos savivaldybės gydytoją teisės aktų nustatyta tvarka.
__________________
