BEK nr 11 af 07/01/2021
Bekendtgørelse om ændring af bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19

§ 1

I bekendtgørelse nr. 2059 af 20. december 2020 om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19, som ændret ved bekendtgørelse nr. 2299 af 30. december 2020 og bekendtgørelse nr. 4 af 5. januar 2021, foretages følgende ændringer:

1. I § 4, nr. 2, indsættes efter »som de råder over«: », når der afholdes gudstjenester samt dåb, vielser og lignende religiøse handlinger«.

2. § 4, nr. 5, ophæves.

3. I § 6, stk. 1, nr. 3, indsættes efter »lokaler«: »og lokaliteter«.

4. § 6, stk. 1, nr. 4, affattes således:

»4) Forlystelsesparker, zoologiske anlæg, akvarier og lignende. 1. pkt. omfatter både lokaler og lokaliteter.«

5. § 10 ophæves.

6. § 11, stk. 1, nr. 1, affattes således:

»1) Der må maksimalt tillades adgang for 1 kunde, besøgende eller deltager pr. 7,5 m2 gulvareal, hvortil der er offentlig adgang. Er gulvarealet under 7,5 m2, må der uanset 1. pkt. tillades adgang for 1 kunde, besøgende eller deltager. Serveringssteder skal ved indgangen til lokalerne opsætte informationsmateriale om, hvor mange personer, der maksimalt må tillades adgang for, jf. 1. og 2. pkt. 1. og 2. pkt. omfatter ikke lokaler, der anvendes til detailhandel. For disse lokaler gælder stk. 2.«

7. I § 11, stk. 2, indsættes efter »udvalgsvarebutikker,«: »dagligvarebutikker,«.

8. I § 11, stk. 2, nr. 1, 1. og 2. pkt. ændres »4« til: »7,5«.

9. I § 11, stk. 2, indsættes som nr. 6:

»6) Ved indgangen til lokalerne skal der opsættes informationsmateriale om, at kunder bør gå ind i butikken alene. Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.«

10. I § 11, stk. 3, ændres »Udvalgsvarebutikker, storcentre, stormagasiner, varehuse, basarer og arkader m.v.« til: »Lokaler omfattet af stk. 2«.

11. I § 11, stk. 4, ophæves.

Stk. 5-7 bliver herefter stk. 4-6.

12. I § 11, stk. 6, der bliver stk. 5, udgår: »samt i dagligvarebutikker på 2000 m2 eller derover«.

13. § 11, stk. 7, der bliver stk. 6, affattes således:

»Stk. 6. Ved indgangen til lokaler, der anvendes som dagligvarebutik, skal der opsættes informationsmateriale om, at kunder kraftigt opfordres til at holde 2 meters afstand til øvrige kunder samt ansatte i hele butikken. Det skal fremgå af informationsmaterialet, at plastikskærme mellem kunden og den ansatte i forbindelse med betalingssituationen kan træde i stedet for opfordringen om 2 meters afstand. Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.«

14. I § 12, stk. 1, indsættes som 3. pkt.:

»Dagligvarebutikker omfattet af 1. pkt. skal sikre, at personalet, der er nævnt i 1. pkt., løbende foretager optælling af antallet af kunder i butikken.«

§ 2

Bekendtgørelsen træder i kraft den 8. januar 2021.

Sundheds- og Ældreministeriet, den 7. januar 2021

Magnus Heunicke