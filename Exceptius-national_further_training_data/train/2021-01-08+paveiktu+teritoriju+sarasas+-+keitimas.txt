

LIETUVOS RESPUBLIKOS SVEIKATOS APSAUGOS MINISTRAS

ĮSAKYMAS
Dėl LIETUVOS RESPUBLIKOS SVEIKATOS APSAUGOS MINISTRO  2020 m. birželio 15 d. įsakymO Nr. V-1463 „Dėl COVID-19 ligos (koronaviruso infekcijos) paveiktų šalių sąrašo patvirtinimo“ PAKEITIMO

2021 m. sausio 8 d. Nr. V-46
Vilnius


1. P a k e i č i u  Lietuvos Respublikos sveikatos apsaugos ministro 2020 m. birželio 15 d. įsakymą Nr. V-1463 „Dėl COVID-19 ligos (koronaviruso infekcijos) paveiktų šalių sąrašo patvirtinimo“:
1.1. Pakeičiu 2.21 papunktį ir jį išdėstau taip:
„2.21. asmenys, atvykę / grįžę iš Jungtinės Didžiosios Britanijos ir Šiaurės Airijos Karalystės ar Pietų Afrikos Respublikos (išskyrus tranzitu per Lietuvos Respubliką vykstančius asmenis, ekipažų ir įgulų narius, kurie dirba tarptautinius komercinius vežimus vykdančiose įmonėse ar vykdo tarptautinius komercinius vežimus visų rūšių transporto priemonėmis, ir asmenis, nurodytus šio įsakymo 2.22 papunktyje), privalo:
2.21.1. turėti ne seniau nei 48 val. laikotarpiu prieš grįžtant / atvykstant į Lietuvos Respubliką atliktą laboratorinį tyrimą COVID-19 ligai (koronaviruso infekcijai) nustatyti ir gautą neigiamą tyrimo atsakymą, arba per 24 val. nuo atvykimo į Lietuvos Respubliką turi kreiptis į Karštąją koronaviruso liniją tel. numeriu 1808 ar laboratorinius COVID-19 ligos (koronaviruso infekcijos) tyrimus atliekančią įstaigą ir užsiregistruoti tyrimo atlikimui;
2.21.2. izoliuotis 14 dienų nuo grįžimo / atvykimo į Lietuvos Respubliką dienos Lietuvos Respublikos žmonių užkrečiamųjų ligų profilaktikos ir kontrolės įstatymo nustatyta tvarka.“
1.2. Pakeičiu 2.22 papunktį ir jį išdėstau taip:
„2.22. asmenys, nurodyti Izoliavimo taisyklių 11 punkte, atvykę / grįžę iš Jungtinės Didžiosios Britanijos ir Šiaurės Airijos Karalystės ar Pietų Afrikos Respublikos, privalo turėti ne seniau nei 48 val. laikotarpiu prieš grįžtant / atvykstant į Lietuvos Respubliką atliktą laboratorinį tyrimą COVID-19 ligai (koronaviruso infekcijai) nustatyti ir gautą neigiamą tyrimo atsakymą arba per 24 val. nuo atvykimo į Lietuvos Respubliką turi kreiptis į Karštąją koronaviruso liniją tel. numeriu 1808 ar laboratorinius COVID-19 ligos (koronaviruso infekcijos) tyrimus atliekančią įstaigą ir užsiregistruoti tyrimo atlikimui, išskyrus:
2.22.1. Izoliavimo taisyklių 11.12 papunktyje nurodytus asmenis, komandiruojamus asmenis ir asmenis, keliaujančius dėl svarbių šeiminių priežasčių. Šiems asmenims taikomi šio įsakymo 2.21.1 – 2.21.2 papunkčiuose nurodyti reikalavimai;
2.22.2. Izoliavimo taisyklių 11.13 papunktyje nurodytus asmenis. Šiems asmenims taikomi šio įsakymo 2.21.2 papunktyje nurodyti reikalavimai;
2.22.3. tranzitu per Lietuvos Respubliką vykstančius asmenis bei ekipažų ir įgulų narius, kurie dirba tarptautinius komercinius vežimus vykdančiose įmonėse ar vykdo tarptautinius komercinius vežimus visų rūšių transporto priemonėmis. Šiems asmenims reikalavimai dėl tyrimų atlikimo ir izoliacijos netaikomi.“
1.3. Pakeičiu 2.4.3 papunktį ir jį išdėstau taip:
„2.4.3. Jungtinė Didžiosios Britanijos ir Šiaurės Airijos Karalystė ir Pietų Afrikos Respublika dėl jose nustatytų naujų SARS-CoV-2 viruso mutacijų plitimo.“
2. N u s t a t a u, kad šis įsakymas įsigalioja 2021 m. sausio 11 d.



Sveikatos apsaugos ministras								    Arūnas Dulkys


