Wij Willem-Alexander, bij de gratie Gods, Koning der Nederlanden,
Prins van Oranje-Nassau, enz. enz. enz.
Op de voordracht van Onze Minister van Binnenlandse Zaken en
Koninkrijksrelaties van 30 september 2020, nr. 2020-0000560496;
Gelet op de artikelen E 10, H 4, zevende lid, J 4, eerste lid, J 19, en M 9,
vijfde lid, van de Kieswet;
De Afdeling advisering van de Raad van State gehoord (advies van
7 oktober 2020, nr. W04.20.0353/I);
Gezien het nader rapport van Onze Minister van Binnenlandse Zaken en
Koninkrijksrelaties van 16 oktober 2020, nr. 2020-0000600289;
Hebben goedgevonden en verstaan:
HOOFDSTUK 1. TIJDELIJKE AFWIJKINGEN VAN HET KIESBESLUIT
Artikel 1
In afwijking van artikel E 1 van het Kiesbesluit bestaat het stembureau
uit ten minste vier en ten hoogste zeven leden.
Artikel 2
In afwijking van artikel H 1 van het Kiesbesluit, zijn de formulieren voor
de kandidatenlijsten, bedoeld in artikel H 1, derde lid, van de Kieswet, en
voor de verklaringen, bedoeld in de artikelen H 3, vijfde lid, H 4, zevende
lid, en H 9, vierde lid, van de Kieswet, gedurende vijf weken voor en op de
dag van de kandidaatstelling verkrijgbaar bij elke gemeente. De
verklaring, bedoeld in artikel H 9, vierde lid, van de Kieswet is tevens
gedurende vijf weken voor en op de dag van kandidaatstelling
verkrijgbaar bij het centraal stembureau.
Artikel 3
Bij de kennisgevingen, bedoeld in de artikelen J 1 en M 8 van het
Kiesbesluit, wordt de kiezer tevens gewezen op de mogelijkheid van een
latere openbaarmaking van de gewijzigde adressen en de zittingstijden van stembureaus op grond van artikel 5 van de Tijdelijke wet verkiezingen
covid-19 alsmede op het internetadres waar deze openbaarmaking dan
plaatsvindt.
Artikel 4
1. Artikel J 5, tweede lid, van het Kiesbesluit is niet van toepassing.
2. In elk stemhokje bevindt zich een lessenaar.
3. Ten behoeve van het invullen van het stembiljet ontvangt de kiezer
rood schrijfmateriaal van een lid van het stembureau.
HOOFDSTUK 2. OVERIGE BEPALINGEN
Artikel 5
1. Dit besluit treedt in werking op een bij koninklijk besluit te bepalen
tijdstip, dat voor de verschillende artikelen verschillend kan worden
vastgesteld.
2. Dit besluit vervalt met ingang van de dag dat de Tijdelijke wet
verkiezingen covid-19 vervalt.
Artikel 6
Dit besluit wordt aangehaald als: Tijdelijk besluit verkiezingen covid-19.
Lasten en bevelen dat dit besluit met de daarbij behorende nota van
toelichting in het Staatsblad zal worden geplaatst.
’s-Gravenhage, 26 oktober 2020
Willem-Alexander
De Minister van Binnenlandse Zaken en Koninkrijksrelaties,
K.H. Ollongren
Uitgegeven de zesde november 2020
De Minister van Justitie en Veiligheid,
F.B.J. Grapperhaus

NOTA VAN TOELICHTING
Algemeen
1. Inleiding
De Tijdelijke wet verkiezingen covid-19 maakt het mogelijk verkiezingen
te houden op basis van de Kieswet en daarbij de maatregelen te nemen
die noodzakelijk zijn om verspreiding te voorkomen van het nieuwe
coronavirus (SARS-CoV-2), dat de ziekte covid-19 kan veroorzaken.
Daartoe kan tijdelijk van de Kieswet worden afgeweken. In verband met
de vorenbedoelde maatregelen is het ook noodzakelijk van enkele
bepalingen uit het Kiesbesluit af te wijken alsmede enkele bepalingen uit
het Kiesbesluit aan te vullen. Daartoe strekt dit besluit. Het besluit regelt
geen nieuwe onderwerpen ten opzichte van het Kiesbesluit.
2. Inhoud van het besluit
Er wordt op drie punten van het Kiesbesluit afgeweken. Allereerst wordt
herhaald dat het stembureau, in afwijking van artikel E 1 van het Kiesbesluit, minimaal vier leden telt. Dit volgde ook al uit de Tijdelijke wet
verkiezingen covid-19. De in die wet voorziene maatregelen in het
stemlokaal inzake het houden van een veilige afstand en de naleving van
de maatregelen met betrekking tot de hygiëne en het gebruik van
beschermingsmiddelen, leiden ertoe dat het stembureau er nieuwe taken
bij krijgt. Om deze taken goed uit te kunnen voeren, zijn ten minste vier
personen noodzakelijk.
Ten tweede wordt geregeld dat de formulieren ten behoeve van de
kandidaatstelling, in afwijking van artikel H 1 van het Kiesbesluit,
gedurende niet drie, maar vijf weken vóór en op de dag van de kandidaatstelling verkrijgbaar zijn bij elke gemeente. Deze wijziging houdt verband
met artikel 2 van de Tijdelijke wet verkiezingen covid-19. Daarin is
geregeld dat kiesgerechtigden niet pas vanaf twee weken voor de dag van
de kandidaatstelling, maar al vanaf vier weken voorafgaande aan de dag
van de kandidaatstelling een verklaring van ondersteuning mogen
afleggen op het gemeentehuis. Om dat te kunnen doen, moeten de
kandidatenlijsten eerder opgemaakt kunnen worden. De voorgestelde
aanpassing maakt dit mogelijk.
De derde en laatste verandering ten opzichte van het vigerende
Kiesbesluit is dat niet langer is voorgeschreven dat zich in het stemhokje
een lessenaar met rood schrijfmateriaal bevindt. In plaats daarvan wordt
bepaald dat de kiezer rood schrijfgerei ontvangt van een lid van het
stembureau. Op deze manier wordt het makkelijker gemaakt dat de
potloden tussendoor worden gereinigd. Het moment waarop de kiezer het
schrijfgerei ontvangt, wordt in het midden gelaten. Daarmee wordt ruimte
geboden aan de uitvoeringspraktijk.
Naast de genoemde afwijkingen wordt het Kiesbesluit op twee punten
aangevuld. Op grond van artikel J 1, eerste lid, van het Kiesbesluit maakt
de burgemeester onder andere de adressen en openingstijden van de
stembureaus aan het adres van de kiezer bekend. Op grond van artikel M
8 van het Kiesbesluit brengt het college van burgemeester en wethouders
de dagen en tijdstippen waarop de in de gemeente gevestigde briefstembureaus extra zitting houden ter openbare kennis. Het kan voorkomen dat
omstandigheden verband houdend met het coronavirus, het noodzakelijk
maken om op een laat moment nog wijzigingen aan te brengen in de
stemlocaties. Zo kunnen er op grond van artikel 5 van de Tijdelijke wet
verkiezingen covid-19 op een later moment nog stembureaus worden aangewezen waarvan de toegang is beperkt tot kiezers die wonen of
verblijven op de locaties waar deze stembureaus zitting houden. Op basis
van dezelfde rechtsgrondslag kan ook de locatie waar een (brief)stembureau zitting houdt op een later moment nog worden gewijzigd. Om
kiezers er attent op te maken dat deze wijzigingen kunnen plaatsvinden,
wordt voorgeschreven dat kiezers op deze mogelijkheid geattendeerd
worden. Dat kan bijvoorbeeld door toevoeging van de zin: «Als gevolg
van het coronavirus kan het nodig zijn om op het laatste moment
wijzigingen aan te brengen in de locatie waar een of meer stembureaus
zitting houden. Kijk voor actuele informatie over en adressen van
stemlokalen op de website van de gemeente: www.gemeentenaam.nl».
3. Verhouding tot andere regelgeving
De wijze waarop de leden van algemeen vertegenwoordigende organen
in de zin van artikel 4 van de Grondwet en de leden van de categorie
ingezetenen van het algemeen bestuur van een waterschap worden
gekozen, is geregeld in de Kieswet. Om verspreiding van het coronavirus
te voorkomen, is het noodzakelijk om ook in het verkiezingsproces enkele
maatregelen te nemen. Sommigen daarvan vereisen dat er afgeweken
wordt van de regeling en procedures zoals die in de Kieswet zijn
vastgelegd. Dat is geregeld in de Tijdelijke wet verkiezingen covid-19.
Hoewel de in het onderhavige besluit opgenomen aanvullingen op het
Kiesbesluit en enkele tijdelijke wijzigingen in procedures zoals die daarin
zijn neergelegd, direct samenhangen met de in de Tijdelijke wet verkiezingen covid-19 opgenomen maatregelen, vindt deze algemene maatregel
van bestuur zijn rechtsgrondslag, evenals het Kiesbesluit, rechtstreeks in
de Kieswet. De inhoud van de bepalingen in dit tijdelijke besluit blijft
binnen de wettelijke grondslagen van de Kieswet. Anders geformuleerd:
op een verkiezing zijn de Kieswet en het Kiesbesluit van toepassing, voor
zover daarvan niet wordt afgeweken in respectievelijk de Tijdelijke wet
verkiezingen covid-19 of het onderhavige besluit.
4. Inwerkingtreding en vervallenverklaring
Omdat afwijking van het Kiesbesluit alleen mogelijk gemaakt hoeft te
worden ten behoeve van de onderdelen van de Tijdelijke wet verkiezingen
covid-19 die in werking treden, en dat wetsvoorstel in gedifferentieerde
inwerkingtreding voorziet, treedt deze algemene maatregel van bestuur in
werking op een bij koninklijk besluit te bepalen tijdstip, dat voor de
verschillende artikelen verschillend kan worden vastgesteld.
De noodzaak om af te kunnen wijken van hetgeen in het Kiesbesluit is
voorgeschreven bestaat alleen als de Tijdelijke wet verkiezingen covid-19
in werking treedt en zolang die wet niet is vervallen. Daarom wordt
geregeld dat dit besluit op hetzelfde moment vervalt als de genoemde
wet.
5. Advies en consultatie
VNG en NVVB
De Vereniging van Nederlandse Gemeenten (VNG) en de Nederlandse
Vereniging voor Burgerzaken (NVVB) zijn met een gezamenlijke reactie
gekomen.1 In zijn algemeenheid konden zij zich vinden in het aan het
voorgelegde ontwerpbesluit. Met juistheid hebben zij er in hun reactie op gewezen dat niet alle onderdelen van dit besluit tijdig voor de herindelingsverkiezingen van dit jaar in werking kunnen treden. In het bijzonder
artikel 2, dat erin voorziet dat de formulieren ten behoeve van de
kandidaatstelling vanaf 5 weken voorafgaand aan en op de dag van de
kandidaatstelling beschikbaar zijn op het gemeentehuis, zal pas effect
kunnen hebben op de in 2021 te houden verkiezing van de leden van de
Tweede Kamer der Staten-Generaal. Om misverstanden hieromtrent te
voorkomen is artikel 5 van dit besluit aangepast in dier voege dat bij
koninklijk besluit kan worden besloten om een of meer artikelen – zoals
artikel 2 – op een later tijdstip in werking te laten treden.
In hun advies geven de VNG en de NVVB voorts aan het belangrijk te
vinden dat kiezers worden geïnformeerd over de locaties en zittingstijden
van álle stembureaus. De regering deelt die opvatting. Terecht veronderstellen de VNG en de NVVB dat de in artikel J 1 van het Kiesbesluit
neergelegde verplichting tot het aan het adres van de kiezer bezorgen van
de adressen en de openingstijden van de stemlokalen ook de adressen en
de openingstijden van de zogenoemde bijzondere stembureaus omvat.
Immers, op grond artikel J 4, eerste lid, van de Kieswet wijst het college
van burgemeester en wethouders voor elk stembureau een geschikt
stemlokaal aan. Dit omvat mede de stembureaus in de zin van artikel J 1,
derde lid, van de Kieswet. De reden dat de mobiele stembureaus in artikel
J 1 van het Kiesbesluit wél expliciet worden genoemd, houdt verband met
het feit dat zij op verschillende locaties zitting houden. De in artikel J 1 van
het Kiesbesluit bedoelde kennisgeving heeft dus betrekking op alle binnen
de gemeente zitting houdende stembureaus, inclusief de stembureaus
met beperkte toegang in de zin van de artikelen 3 en 4 van de Tijdelijke
wet verkiezingen covid-19.
Kiesraad
Ook de Kiesraad oordeelt in zijn advies positief over het aan hem
voorgelegde ontwerpbesluit.2 In zijn advies vraagt de Raad aandacht voor
een omissie in artikel 4 van dit besluit. Daarin is geregeld dat iedere kiezer,
ten behoeve van het invullen van het stembiljet in het stemhokje, rood
schrijfmateriaal krijgt van een lid van het stembureau. Het voorschrift in
het Kiesbesluit dat zich in ieder stemhokje rood schrijfmateriaal dient te
bevinden, artikel J 5, tweede lid, is met het oog daarop expliciet buiten
toepassing verklaard. In hetzelfde lid is echter ook voorgeschreven dat
zich in elk stemhokje een lessenaar bevindt. Deze lessenaar is bedoeld om
het stembiljet op te leggen, zodat de kiezer het stembiljet eenvoudiger kan
invullen. Dat voorschrift dient, zoals de Kiesraad opmerkt, behouden te
blijven. Het besluit is in deze zin aangepast.
Artikelsgewijs
Artikel 1
Op grond van artikel 8, eerste lid, van de Tijdelijke wet verkiezingen
covid-19 moeten tijdens de zitting van het stembureau steeds ten minste
vier stembureauleden aanwezig zijn. Om misverstanden te voorkomen,
wordt hier een expliciete uitzondering op artikel E 1 van het Kiesbesluit
gemaakt, waarin hetzelfde geregeld wordt. 

Artikel 2
Op grond van artikel 2 van de Tijdelijke wet verkiezingen covid-19 wordt
de in artikel H 4, derde lid, van de Kieswet gegeven termijn voor het
afleggen van een verklaring van ondersteuning verlengd van twee weken
naar vier weken. Om die reden moet de periode waarin onder andere het
formulier voor het afleggen van een ondersteuningsverklaring
verkrijgbaar is op het gemeentehuis worden verlengd. Deze bepaling
regelt dat de formulieren die zien op de kandidaatstelling vanaf vijf weken
voor en op de dag van de kandidaatstelling beschikbaar moeten zijn.
Artikel 3
Het is belangrijk dat kiezers geïnformeerd worden over de locaties en
zittingstijden van stembureaus. Deze informatie wordt ingevolge het
Kiesbesluit uiterlijk op de vierde dag voor de stemming aan het adres van
de kiezers bezorgd; het drukken ervan geschiedt uiteraard al eerder. Het is
mogelijk dat omstandigheden verband houdend met het coronavirus het
noodzakelijk maken om kort voor de dag van de stemming toch nog
wijzigingen aan te brengen die gevolgen hebben voor de stemming of de
stemopneming. Artikel 5 van de Tijdelijke wet verkiezingen covid-19 bevat
daarvoor de grondslag. Als dat gebeurt, dan is de informatie die aan het
adres van de kiezers is bezorgd over de stembureaus en hun locaties
mogelijk niet meer helemaal juist. In deze bepaling wordt voorgeschreven
dat de burgemeester de kiezers op deze mogelijkheid wijst. Mutatis
mutandis geldt hetzelfde voor de openbare kennisgeving, bedoeld in
artikel M 8 van het Kiesbesluit, van de openbare kennisgeving van het
college van burgemeester en wethouders van ’s-Gravenhage van de
dagen en tijden waarop briefstembureaus extra zittingen houden.
Artikel 4
In artikel J 5 van het Kiesbesluit is voorgeschreven dat zich in elk
stemhokje een lessenaar met rood schrijfmateriaal bevindt. Dit voorschrift
wordt niet van toepassing verklaard. In plaats daarvan is geregeld dat een
kiezer van een lid van het stembureau rood schrijfmateriaal krijgt om het
stembiljet mee in te vullen.
De Minister van Binnenlandse Zaken en Koninkrijksrelaties,
K.H. Ollongren