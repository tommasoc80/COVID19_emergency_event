DZIENNIK

Dokument podpisany przez Jagoda Wiecheć Data: 2020.10.12 14:54:19 CEST
USTAW

RZECZYPOSPOLITEJ POLSKIEJ

Warszawa, dnia 12 października 2020 r. Poz. 1769

ROZPORZĄDZENIE M INISTRA INF RASTRUK T U R Y 1)
z dnia 28 września 2020 r.
w sprawie przesyłek w głosowaniu korespondencyjnym
Na podstawie art. 53j § 1 ustawy z dnia 5 stycznia 2011 r. – Kodeks wyborczy (Dz. U. z 2020 r. poz. 1319) zarządza się, co następuje:
§ 1. Rozporządzenie określa: 1) szczegółowy sposób doręczania pakietów wyborczych wyborcom podlegającym w dniu głosowania obowiązkowej
kwarantannie, izolacji lub izolacji w warunkach domowych; 2) szczegółowy sposób i tryb odbierania kopert zwrotnych od wyborców niepełnosprawnych, wyborców, którzy najpóź-
niej w dniu głosowania kończą 60 lat, oraz wyborców podlegających w dniu głosowania obowiązkowej kwarantannie, izolacji lub izolacji w warunkach domowych, oraz dostarczania ich do obwodowych komisji wyborczych do spraw przeprowadzenia głosowania w obwodzie; 3) tryb przekazywania pakietów wyborczych właściwemu dyrektorowi delegatury Krajowego Biura Wyborczego, jeżeli przekazanie niedoręczonych pakietów wyborczych do obwodowej komisji wyborczej do spraw przeprowadzenia głosowania w obwodzie, zwanej dalej „obwodową komisją wyborczą”, nie było możliwe do zakończenia głosowania; 4) tryb przekazywania właściwemu dyrektorowi delegatury Krajowego Biura Wyborczego kopert zwrotnych niedostarczonych do obwodowej komisji wyborczej do zakończenia głosowania.
§ 2. Wyborca podlegający w dniu głosowania obowiązkowej kwarantannie, izolacji lub izolacji w warunkach domowych otrzymuje pakiet wyborczy, zgodnie z art. 53e § 4 ustawy z dnia 5 stycznia 2011 r. – Kodeks wyborczy: 1) do drzwi mieszkania lub innego lokalu, w którym wyborca przebywa, przy zachowaniu środków ochrony osobistej
w celu zapobiegania przenoszeniu na inne osoby czynników chorobotwórczych; 2) po stwierdzeniu przez przedstawiciela operatora wyznaczonego daty doręczenia pakietu wyborczego oraz wskazaniu
wyborcy odbierającego pakiet wyborczy i przyczyny braku jego podpisu.
§ 3. 1. Przedstawiciel operatora wyznaczonego dokonuje odbioru kopert zwrotnych od wyborców niepełnosprawnych oraz wyborców, którzy najpóźniej w dniu głosowania kończą 60 lat, jeżeli wyborca w momencie odbioru pakietu wyborczego zgłosił potrzebę odbioru koperty zwrotnej pod adresem wskazanym przez tego wyborcę: 1) najpóźniej w dniu wyborów; 2) po potwierdzeniu tożsamości wyborcy na podstawie dokumentu tożsamości; 3) po przekazaniu wyborcy potwierdzenia nadania koperty zwrotnej przez przedstawiciela operatora wyznaczonego.
1) Minister Infrastruktury kieruje działem administracji rządowej – łączność, na podstawie § 1 ust. 2 pkt 1 rozporządzenia Prezesa Rady Ministrów z dnia 18 listopada 2019 r. w sprawie szczegółowego zakresu działania Ministra Infrastruktury (Dz. U. poz. 2257).

Dziennik Ustaw

– 2 –

Poz. 1769

2. Przedstawiciel operatora wyznaczonego dokonuje odbioru kopert zwrotnych od wyborców niepełnosprawnych oraz wyborców, którzy najpóźniej w dniu głosowania kończą 60 lat, którzy otrzymali pakiet wyborczy, na podstawie okazanego dokumentu potwierdzającego tożsamość, odnotowując odbiór koperty za pokwitowaniem:
1) w przedostatnim dniu roboczym poprzedzającym dzień wyborów – w placówce operatora wyznaczonego usytuowanej na obszarze gminy, w której wyborca niepełnosprawny jest ujęty w rejestrze wyborców;
2) w trzecim dniu roboczym poprzedzającym dzień wyborów – w dowolnej placówce pocztowej operatora wyznaczonego.
3. Przedstawiciel operatora wyznaczonego dokonuje odbioru koperty zwrotnej od wyborcy podlegającego w dniu głosowania obowiązkowej kwarantannie, izolacji lub izolacji w warunkach domowych pod adresem doręczenia przesyłki wyborczej z pakietem wyborczym najpóźniej w dniu wyborów:
1) pod drzwiami mieszkania lub innego lokalu, w którym wyborca przebywa, przy zachowaniu środków ochrony osobistej w celu zapobiegania przenoszeniu na inne osoby czynników chorobotwórczych;
2) po potwierdzeniu przez przedstawiciela operatora wyznaczonego nadania koperty zwrotnej;
3) po przekazaniu wyborcy potwierdzenia nadania koperty zwrotnej za pośrednictwem jego oddawczej skrzynki pocztowej lub po pozostawieniu potwierdzenia nadania koperty zwrotnej w miejscu, w którym wyborca przebywa.
§ 4. Przedstawiciel operatora wyznaczonego dokonuje doręczenia kopert zwrotnych odebranych od wyborców niepełnosprawnych, wyborców, którzy najpóźniej w dniu głosowania kończą 60 lat, oraz wyborców podlegających w dniu głosowania obowiązkowej kwarantannie, izolacji lub izolacji w warunkach domowych, do właściwej obwodowej komisji wyborczej, za pokwitowaniem odbioru, w dniu wyborów w godzinach głosowania, przy zachowaniu wszystkich koniecznych i zalecanych środków ostrożności zapewniających bezpieczeństwo zdrowotne.
§ 5. 1. Pakiety wyborcze, których przekazanie do obwodowej komisji wyborczej do czasu zakończenia głosowania nie było możliwe, a które pozostały w posiadaniu operatora wyznaczonego, przedstawiciel operatora wyznaczonego przekazuje niezwłocznie właściwemu dyrektorowi delegatury Krajowego Biura Wyborczego.
2. Przekazanie pakietów wyborczych następuje przez jednorazowe wydanie ich urzędnikowi wyborczemu, uprawnionemu do odbioru przesyłek w siedzibie delegatury Krajowego Biura Wyborczego, za pokwitowaniem odbioru.
§ 6. Koperty zwrotne niedostarczone do obwodowej komisji wyborczej do czasu zakończenia głosowania przedstawiciel operatora wyznaczonego przekazuje właściwemu dyrektorowi delegatury Krajowego Biura Wyborczego przez jednorazowe wydanie ich osobie uprawnionej do odbioru przesyłek w siedzibie delegatury Krajowego Biura Wyborczego, za pokwitowaniem odbioru.
§ 7. Rozporządzenie wchodzi w życie po upływie 14 dni od dnia ogłoszenia.2)

Minister Infrastruktury: A. Adamczyk

2) Niniejsze rozporządzenie było poprzedzone rozporządzeniem Ministra Infrastruktury z dnia 8 czerwca 2018 r. w sprawie przesyłek w głosowaniu korespondencyjnym (Dz. U. poz. 1232), które utraciło moc z dniem wejścia w życie ustawy z dnia 31 marca 2020 r. o zmianie ustawy o szczególnych rozwiązaniach związanych z zapobieganiem, przeciwdziałaniem i zwalczaniem COVID-19, innych chorób zakaźnych oraz wywołanych nimi sytuacji kryzysowych oraz niektórych innych ustaw (Dz. U. poz. 568, 695, 1086, 1262, 1478 i 1747).

