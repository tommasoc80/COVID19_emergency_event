


Lietuvos Respublikos Vyriausybė

nutarimas
DĖL LIETUVOS RESPUBLIKOS VIENKARTINĖS IŠMOKOS VAIKAMS, SKIRTOS COVID-19 (KORONAVIRUSO INFEKCIJOS) PANDEMIJOS 
SUKELTIEMS PADARINIAMS MAŽINTI,
ĮSTATYMO PROJEKTO NR. XIIIP-4870 

2020 m. gegužės 27 d. Nr. 518
Vilnius


Vadovaudamasi Lietuvos Respublikos Seimo statuto 138 straipsnio 3 dalimi ir  atsižvelgdama į Lietuvos Respublikos Seimo valdybos 2020 m. gegužės 26 d. sprendimo Nr. SV-S-1631 „Dėl įstatymų projektų išvadų“ 2 punktą, Lietuvos Respublikos Vyriausybė nutaria:
Iš esmės pritarti Lietuvos Respublikos vienkartinės išmokos vaikams, skirtos  COVID-19 (koronaviruso infekcijos) pandemijos sukeltiems padariniams mažinti, įstatymo projektui Nr. XIIIP-4870 (toliau – Įstatymo projektas), tačiau pasiūlyti Lietuvos Respublikos Seimui Įstatymo projektą tobulinti, atsižvelgiant į toliau pateiktas pastabas ir pasiūlymus:
1. Pritarus Įstatymo projekte siūlomam teisiniam reguliavimui, teisę į vienkartinę išmoką įgytų tik tie vaikai (asmenys), kuriems nuo 2020 m. kovo 16 d. iki 2020 m. gruodžio 31 d. buvo (yra) skirta išmoka vaikui. Atkreiptinas dėmesys į tai, kad, pagal Lietuvos Respublikos išmokų vaikams įstatymo, reglamentuojančio išmokos vaikui skyrimą ir mokėjimą, 18 straipsnio 2 dalį, išmoka vaikui, kaip ir kitos periodinės išmokos vaikams, skiriama ir mokama nuo teisės gauti išmoką atsiradimo dienos, tačiau ne daugiau kaip už 12 praėjusių mėnesių nuo prašymo ir visų reikiamų dokumentų išmokai skirti pateikimo savivaldybės administracijai dienos. Todėl, pagal galiojantį teisinį reguliavimą, gimus vaikui, vienas iš vaiko atstovų pagal įstatymą turi teisę pateikti prašymą dėl išmokos vaikui skyrimo ir praėjus 12 mėnesių po vaiko gimimo (Išmokų vaikams įstatymo 16 straipsnio 5 dalis) ir šiuo atveju išmoka vaikui būtų skirta bei mokama už 12 praėjusių mėnesių nuo prašymo ir visų reikiamų dokumentų išmokai skirti pateikimo savivaldybės administracijai dienos už praėjusius mėnesius nuo vaiko gimimo dienos. Atsižvelgiant į tai, laikotarpis, už kurį tokiu atveju būtų skiriama išmoka vaikui, galėtų apimti ir laikotarpį nuo 2020 m. kovo 16 d. iki 2020 m. gruodžio 31 d. Be to, pagal Išmokų vaikams įstatymo 17 straipsnio 1 dalį, sprendimas dėl išmokos skyrimo turi būti priimtas ne vėliau kaip per vieną mėnesį nuo prašymo skirti išmoką ir visų reikiamų išmokai gauti dokumentų gavimo savivaldybės administracijoje dienos. 
Atsižvelgiant į tai, kas išdėstyta anksčiau, vaikai (asmenys), kurie turi ar įgis teisę gauti išmoką vaikui nuo 2020 m. kovo 16 d. iki 2020 m. gruodžio 31 d., tačiau kuriems išmoka iki 2020 m. gruodžio 31 d. nebus skirta, nes vaikų atstovai pagal įstatymą ar patys vaikai (asmenys) nesikreips dėl išmokos vaikui skyrimo arba savivaldybės administracija nespės priimti sprendimo skirti išmoką iki 2020 m. gruodžio 31 d., pagal Įstatymo projektu siūlomą teisinį reguliavimą teisės gauti vienkartinę išmoką neturės. Siekiant įgyvendinti lygiateisiškumo principą, siūlytina Įstatymo projekte teisę į vienkartinę išmoką sieti ne tik su išmokos vaikui skyrimu, bet ir su teisės į ją turėjimu ir Įstatymo projekto 3 straipsnį išdėstyti taip:
„3 straipsnis. Teisė į vienkartinę išmoką 
Teisę į vienkartinę išmoką turi šio įstatymo 1 straipsnio 2 dalyje nurodyti vaikai (asmenys), kuriems nuo 2020 m. kovo 16 d. iki 2020 m. gruodžio 31 d. buvo (yra) skirta šio įstatymo 1 straipsnio 2 dalyje nurodyta išmoka ar kurie nuo 2020 m. kovo 16 d. iki 2020 m. gruodžio 31 d. turėjo (turi) teisę gauti šio įstatymo 1 straipsnio 2 dalyje nurodytą išmoką, ir ji skiriama iki 2022 m. sausio 31 d. už jiems priklausantį laikotarpį nuo 2020 m. kovo 16 d. iki 2020 m. gruodžio 31 d.“
2. Pritarus šio nutarimo 1 punkte pateiktam siūlymui, atsižvelgiant į tai, kad, kreipusis dėl išmokos vaikui skyrimo, ji būtų išmokėta nuo teisės gauti išmoką atsiradimo dienos už 12 praėjusių mėnesių, ir į tai, kad, pagal Išmokų vaikams įstatymo 17 straipsnio 4 dalį, išmokos mokamos už praėjusį mėnesį iki einamojo mėnesio 25 dienos, siūlytina pratęsti priklausančios vienkartinės išmokos išmokėjimo terminą tiems vaikams, kuriems išmoka vaikui skiriama liepos ar vėlesniais mėnesiais ar kurie turėjo (turi) teisę ją gauti laikotarpiu nuo 2020 m. kovo 16 d. iki 2020 m. gruodžio 31 d., ir Įstatymo projekto 4 straipsnio 2 dalį išdėstyti taip:
„2. Jeigu šio įstatymo 1 straipsnio 2 dalyje nurodyta išmoka vaikui (asmeniui)  skiriama 2020 m. liepos ar vėlesniais mėnesiais, bet ne vėliau kaip iki 2022 m. sausio 31 d., jam priklausanti vienkartinė išmoka išmokama tą patį mėnesį, kurį vaikui (asmeniui) mokama skirta šio įstatymo 1 straipsnio 2 dalyje nurodyta išmoka, bet ne vėliau kaip iki 2022 m. vasario 25 d.“ 
3. Atsižvelgiant į šio nutarimo 1 ir 2 punktuose pateiktus siūlymus, Lietuvos Respublikos vienkartinės išmokos vaikams, skirtos COVID-19 (koronaviruso infekcijos) pandemijos sukeltiems padariniams mažinti, įstatymo galiojimo terminą nustatyti iki 2022 m. vasario 25 d. 



Ministras Pirmininkas 	Saulius Skvernelis



Socialinės apsaugos ir darbo ministras 	 Linas Kukuraitis	
