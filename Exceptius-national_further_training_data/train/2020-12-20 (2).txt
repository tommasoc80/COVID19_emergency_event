BEK nr 2059 af 20/12/2020
Bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19

I medfør af § 1, stk. 2 og 3, § 6, § 6 a, § 12 b og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med erhvervsministeren og justitsministeren fastsættes:

Kapitel 1

Forbud mod større forsamlinger m.v.

§ 1. Det er forbudt at afholde og deltage i indendørs og udendørs arrangementer, begivenheder, aktiviteter eller lignende, hvor der er flere end 10 personer til stede på samme sted samtidig, jf. dog stk. 2-5, § 2, stk. 1 og 2, § 4 og kapitel 4.

Stk. 2. Stk. 1 omfatter ikke udendørs begravelser og bisættelser eller den del af en begravelse eller bisættelse, som finder sted udendørs. Det er forbudt at afholde og deltage i udendørs begravelser og bisættelser eller den del af en begravelse eller bisættelse, som finder sted udendørs, hvor der er flere end 50 personer til stede på samme sted samtidig, jf. dog stk. 5 og kapitel 4. Personer, hvis tilstedeværelse udgør almindeligt ophold og færden på en arbejdsplads, som er et naturligt eller nødvendigt led i udførelsen af det pågældende arbejde, indgår ikke ved opgørelsen af tilstedeværende personer efter 2. pkt.

Stk. 3. Stk. 1 omfatter ikke idræts- og foreningsaktiviteter uden overnatning for børn og unge til og med 21 år. Det er forbudt at afholde og deltage i aktiviteter nævnt i 1. pkt., hvor der er flere end 50 personer til stede på samme sted samtidig, jf. dog stk. 5, § 4 og kapitel 4.

Stk. 4. Stk. 1. omfatter ikke aktiviteter for socialt udsatte børn og unge til og med 21 år med eller uden deres familier arrangeret af offentlige myndigheder, organisationer, foreninger, virksomheder og kulturinstitutioner. Det er forbudt at afholde og deltage i aktiviteter nævnt i 1. pkt., hvor der er flere end 50 personer til stede på samme sted samtidig, jf. dog stk. 5, § 4 og kapitel 4.

Stk. 5. Stk. 1-4 og § 2, stk. 1 og 2, gælder ikke i private boliger og haver i tilknytning hertil, som kun beboerne råder over, jf. dog § 1 i bekendtgørelse om forbud mod store forsamlinger i forbindelse med håndteringen af covid-19. 1. pkt. omfatter ikke gårde og lignende, som beboere fra et større antal boliger råder over, samt haver i tilknytning til private boliger, hvor der afvikles arrangementer m.v., som er offentligt tilgængelige.

Stk. 6. Personer omfattet af § 4 og § 16, stk. 4, indgår ikke ved opgørelsen af tilstedeværende personer efter stk. 1, 3 og 4.

§ 2. § 1, stk. 1, omfatter ikke jule- og nytårsaktiviteter den 24. december 2020, 31. december 2020 og 1. januar 2021 til kl. 3, der afvikles for beboere på sociale tilbud og plejeboligbebyggelser, der er omfattet af lov om almene boliger m.v., plejeboligbebyggelser, der er omfattet af lov om boliger for ældre og personer med handicap, og friplejeboligbebyggelser, der er omfattet af lov om friplejeboliger. Det er forbudt at afholde og deltage i aktiviteter nævnt i 1. pkt., hvor der er flere end 50 beboere til stede på samme sted samtidig, jf. dog § 1, stk. 5, § 4 og kapitel 4.

Stk. 2. § 1, stk. 1, omfatter ikke juleaktiviteter i perioden fra den 20. december 2020 til og med den 25. december 2020 for hjemløse og udsatte ensomme borgere, som arrangeres af offentlige myndigheder, foreninger, organisationer, væresteder m.v. Det er forbudt at afholde og deltage i aktiviteter nævnt i 1. pkt., hvor der er flere end 50 hjemløse, udsatte ensomme borgere samt frivillige til stede på samme sted samtidig, jf. dog § 1, stk. 5, § 4 og kapitel 4.

Stk. 3. Personer omfattet af § 4 og § 16, stk. 4, indgår ikke ved opgørelsen af tilstedeværende personer efter stk. 1 og 2.

§ 3. Befinder flere end 10 personer sig sammen på et offentligt tilgængeligt sted, uden at forholdet er omfattet af § 1, stk. 1-4, og § 2, stk. 1 og 2, på en sådan måde, som efter politiets skøn udgør en særlig fare for smitte med covid-19, kan politiet påbyde personerne at forlade stedet, jf. dog § 4 og kapitel 4.

Stk. 2. Politiets skønsudøvelse efter stk. 1 skal ske under hensyntagen til Sundhedsstyrelsens generelle anbefalinger vedrørende smittefaren fra covid-19.

Stk. 3. Personer omfattet af § 4 og § 16, stk. 4, indgår ikke ved opgørelsen af tilstedeværende personer efter stk. 1.

§ 4. § 1, stk. 1, 3 og 4, § 2, stk. 1 og 2, samt § 3, stk. 1, gælder ikke for følgende, jf. dog § 1 i bekendtgørelse om forbud mod store forsamlinger i forbindelse med håndteringen af covid-19:

1) Indendørs begravelser og bisættelser eller den del af en begravelse eller bisættelse, der foregår indendørs.

2) Folkekirken og trossamfund uden for folkekirken i lokaler, som de råder over.

3) Afholdelse af undervisning, eksamen eller lignende, hvor fysisk fremmøde er nødvendig, og som ikke er undtaget fra bekendtgørelsens anvendelsesområde i medfør af kapitel 4. Vedkommende minister beslutter efter anmodning fra uddannelsesinstitutionens ledelse eller den relevante brancheorganisation, hvilke aktiviteter der er omfattet af 1. pkt. Beslutningen offentliggøres på vedkommende ministeriums hjemmeside.

4) Almindelig ophold og færden på en arbejdsplads, som er et naturligt eller nødvendigt led i udførelsen af det pågældende arbejde, herunder ophold og færden, der finder sted i det offentlige rum, eller som indebærer tilstedeværelse af personer fra forskellige virksomheder m.v.

5) Arrangementer, begivenheder, aktiviteter eller lignende, hvor tilskuere, kunder, besøgende eller deltagere i al væsentlighed sidder ned på faste pladser med retning mod en scene, biograflærred, oplægsholder, bane eller lignende. 1 pkt. gælder alene for arrangementer m.v. i folkekirken og andre trossamfund, arrangementer m.v. inden for idræt og kultur, herunder kampe, forestillinger og koncerter, erhvervsrelaterede arrangementer m.v., herunder konferencer og generalforsamlinger, samt for foredrag, kurser, undervisning, borgermøder og lignende.

6) Forlystelsesapparater i forlystelsesparker.

§ 5. Politiet har uden retskendelse adgang til lokaler og lokaliteter med henblik på kontrol af overholdelsen af forbuddet i § 1, stk. 1-4, og § 2, stk. 1 og 2.

Stk. 2. Politiet kan anvende den fornødne magt i overensstemmelse med lov om politiets virksomhed for at sikre, at forbuddet i § 1, stk. 1-4, og § 2, stk. 1 og 2, overholdes, og at påbud efter § 3 efterkommes.

Kapitel 2

Forbud mod adgang til og restriktioner for lokaler og lokaliteter

§ 6. Fysiske og juridiske personer, herunder offentlige myndigheder, skal holde følgende lokaler og lokaliteter lukket for offentligheden, jf. dog stk. 2-11 og kapitel 4:

1) Serveringssteder, hvor der serveres mad, drikkevarer eller tobak til indtagelse på salgsstedet. 1. pkt. omfatter både lokaler og lokaliteter.

2) Lokaler, hvor der udøves idræts-, fritids- og foreningsaktiviteter, herunder idrætshaller, spillehaller, kasinoer, lege- og badelande, svømmehaller, træningscentre og foreningslokaler.

3) Lokaler, hvor der udøves kulturaktiviteter, herunder museer, kunsthaller, kulturhuse, teatre, spillesteder, biografer, biblioteker, aftenskoler, daghøjskoler, Folkeuniversitetet samt musik- og kulturskoler.

4) Lokaler beliggende i forlystelsesparker, zoologiske anlæg, akvarier og lignende.

5) Lokaler og lokaliteter, hvor der drives natklub, diskotek eller lignende. Ved vurderingen af, om 1. pkt. finder anvendelse, skal der bl.a. lægges vægt på, om der kun er få siddepladser, om der er dansegulv, om hovedaktiviteten ikke er salg af mad, og om der i medfør af § 28, stk. 4, i lov om restaurationsvirksomhed og alkoholbevilling m.v. er givet tilladelse til, at stedet kan holde åbent i den almindelige lukketid.

6) Lokaler og lokaliteter, hvor der afholdes messeaktiviteter. Ved vurderingen af, om 1. pkt. finder anvendelse, skal der bl.a. lægges vægt på, at der tale om en aktivitet, hvor flere kunder, besøgende eller deltagere går rundt og besøger forskellige adskilte udstillingsstande, hvor der fremvises varer, genstande m.v. inden for et bestemt tema, herunder rejser, bøger, dyr og biler m.v., uden et selvstændigt formål om direkte salg til forbrugere.

7) Omrejsende tivolier. 1. pkt. omfatter både lokaler og lokaliteter.

8) Indkøbscentre, stormagasiner, arkader og basarer samt butikker, der er beliggende heri. 1. pkt. omfatter ikke butikker beliggende i indkøbscentre, arkader og basarer, hvis der er direkte adgang til butikken fra gaden, og adgangen fra butikken til indkøbscenteret, arkaden eller basaren er afspærret.

9) Tatovør-, piercing-, spa-, kropspleje-, skønheds- og massageklinikker, frisører og øvrige lokaler, hvor der leveres tjenesteydelser, som efter deres karakter indebærer tæt fysisk kontakt til kunder, og solarier.

10) Udvalgsvarebutikker.

11) Udvalgsvarebutikker på 5.000 m2 eller derover. Det er ikke muligt at afspærre dele af butikken for at komme ned under 5.000 m2.

Stk. 2. Serveringssteder må uanset stk. 1, nr. 1, holde åbent for offentligheden med henblik på at sælge mad og drikkevarer, der ikke indtages på salgsstedet (take-away), i det omfang de har tilladelse hertil i medfør af øvrig relevant lovgivning, jf. dog §§ 9 og 11. Tilsvarende gælder uanset stk. 1, nr. 8, for serveringssteder beliggende i indkøbscentre, arkader og basarer.

Stk. 3. I det omfang, der i lokaler omfattet af stk. 1, nr. 2, udøves nødvendig genoptræning af personer, kan lokalet holdes åbent for disse personer, jf. dog § 11.

Stk. 4. I det omfang, der i lokaler omfattet af stk. 1, nr. 2 eller 3, finder aktiviteter som nævnt i § 2, stk. 2, sted, kan lokalet holdes åbent for disse aktiviteter, jf. dog § 11.

Stk. 5. Biblioteker må uanset stk. 1, nr. 3, holde åbent for offentligheden med henblik på udlån og aflevering af bøger og andre materialer til forsknings- og undervisningsbrug, jf. dog § 11.

Stk. 6. Dagligvarebutikker, apoteker og specialforretninger med medicinsk udstyr beliggende i indkøbscentre, arkader og basarer må uanset stk. 1, nr. 8, holde åbent for offentligheden, jf. dog §§ 9 og 11.

Stk. 7. Udvalgsvarebutikker må uanset stk. 1, nr. 10 og 11, holde åbent for erhvervsdrivende med henblik på salg af varer til brug for de erhvervsdrivendes erhvervsmæssige virksomhed, jf. dog §§ 9 og 11. Tilsvarende gælder uanset stk. 1, nr. 8, for udvalgsvarebutikker beliggende i indkøbscentre, arkader og basarer.

Stk. 8. Posthuse, pakkeshops, pakkeudleveringssteder og butikker må uanset stk. 1, nr. 8, 10 og 11, holde åbent for offentligheden med henblik på afhentning af pakker og varer, der er forudbestilt og forudbetalt ved fjernsalg, jf. dog § 11.

Stk. 9. Indkøbscentre, arkader og basarer må uanset stk. 1, nr. 8, holde åbent for offentligheden i det omfang, det er nødvendigt for at give adgang til serveringssteder, der holder åbent i medfør af stk. 2, dagligvarebutikker, apoteker og specialforretninger med medicinsk udstyr, der holder åbent i medfør af stk. 6, udvalgsvarebutikker, som holder åbent i medfør af stk. 7, samt posthuse, pakkeshops, pakkeudleveringssteder og butikker, som holder åbent i medfør af stk. 8.

Stk. 10. Afdelinger, der hovedsageligt sælger fødevarer, i stormagasiner må uanset stk. 1, nr. 8, 1. pkt., holde åbent for offentligheden, jf. dog §§ 9 og 11. Stormagasiner må endvidere holde åbent for offentligheden, i det omfang det er nødvendigt for at give adgang til butikker, der hovedsageligt sælger fødevarer, men må ikke sælge produkter fra andre afdelinger.

Stk. 11. Stk. 1, nr. 1, 5 og 6, omfatter ikke offentlige myndigheder.

§ 7. Fysiske og juridiske personer, herunder offentlige myndigheder, skal holde følgende lokaler og lokaliteter lukket for offentligheden, jf. dog stk. 2 og 3 og kapitel 4:

1) Serveringssteder, hvor der serveres mad, drikkevarer eller tobak til indtagelse på salgsstedet, i tiden fra kl. 22 til kl. 5. 1. pkt. omfatter både lokaler og lokaliteter. I øvrige lokaler, herunder koncertsale og hotellobbyer, hvor der serveres mad, drikkevarer eller tobak til indtagelse i lokalet, men hvor hovedformålet med lokalet ikke er salg af mad, drikkevarer eller tobak, må servering til indtagelse ikke ske efter kl. 22.

2) Lokaler og lokaliteter, hvor der drives natklub, diskotek eller lignende. Ved vurderingen af, om 1. pkt. finder anvendelse, skal der bl.a. lægges vægt på, om der kun er få siddepladser, om der er dansegulv, om hovedaktiviteten ikke er salg af mad, og om der i medfør af § 28, stk. 4, i lov om restaurationsvirksomhed og alkoholbevilling m.v. er givet tilladelse til, at stedet kan holde åbent i den almindelige lukketid.

3) Lokaler, der anvendes som spillesteder med stående publikum.

4) Lokaler og lokaliteter, hvor der afholdes messeaktiviteter. Ved vurderingen af, om 1. pkt. finder anvendelse, skal der bl.a. lægges vægt på, at der tale om en aktivitet, hvor flere kunder, besøgende eller deltagere går rundt og besøger forskellige adskilte udstillingsstande, hvor der fremvises varer, genstande m.v. inden for et bestemt tema, herunder rejser, bøger, dyr og biler m.v., uden et selvstændigt formål om direkte salg til forbrugere.

5) Omrejsende tivolier. 1. pkt. omfatter både lokaler og lokaliteter.

Stk. 2. Serveringssteder må uanset stk. 1, nr. 1, holde åbent for offentligheden i tiden fra kl. 22 til kl. 5 med henblik på at sælge mad og drikkevarer, der ikke indtages på salgsstedet (take-away), i det omfang de har tilladelse hertil i medfør af øvrig relevant lovgivning, jf. dog §§ 9 og 11.

Stk. 3. Stk. 1, nr. 1, 2 og 4, omfatter ikke offentlige myndigheder.

§ 8. Erhvervsdrivende må ikke foretage praktisk køreundervisning i motordrevne køretøjer og teoretisk undervisning i lokaler, som de råder over. 1. pkt. gælder ikke for undervisning, der er rettet direkte mod at bidrage til erhvervsmæssig transport af gods eller personer, eller mod at bidrage til et effektivt beredskab, jf. dog § 11.

§ 9. Alkoholholdige drikkevarer med en alkoholvolumenprocent på 1,2 eller derover må i tiden fra kl. 22 til kl. 5, dog til kl. 9 den 1. januar 2021, ikke sælges eller serveres fra serveringssteder, butikker og andre lokaler og lokaliteter, som fysiske og juridiske personer råder over, og hvortil offentligheden har adgang.

§ 10. Forlystelsesparker og lignende skal holde forlystelser, der fungerer på en måde, som ikke er forsvarlig i forhold til smittefaren fra covid-19, lukket for offentligheden. Ved vurderingen af, om 1. pkt. finder anvendelse, skal der bl.a. lægges vægt på, om forlystelsen er i kraftig bevægelse eller rotation, og om forlystelsen giver anledning til råben og skrigen. En forlystelse anses for forsvarlig efter 1. pkt., hvis der f.eks. er etableret afskærmning, som effektivt forhindrer smittespredning, eller hvis der kun køres med et selskab ad gangen.

§ 11. Fysiske og juridiske personer, herunder offentlige myndigheder, som har rådighed over lokaler, hvortil offentligheden har adgang, skal opfylde følgende krav, jf. dog kapitel 4:

1) Der må maksimalt tillades adgang for 1 kunde, besøgende eller deltager pr. 4 m2 gulvareal, hvortil der er offentlig adgang. I lokaler, hvor kunder, besøgende eller deltagere i det væsentlige sidder ned, må der dog tillades adgang for 1 kunde, besøgende eller deltager pr. 2 m2 gulvareal. Er gulvarealet under 4 m2, må der uanset 1. pkt. tillades adgang for 1 kunde, besøgende eller deltager. Serveringssteder og dagligvarebutikker skal ved indgangen til lokalerne opsætte informationsmateriale om, hvor mange personer, der maksimalt må tillades adgang for, jf. 1-3. pkt. 1-3 pkt. omfatter ikke lokaler, der anvendes til detailhandel, medmindre der er tale om dagligvarebutikker eller take-away-steder. For andre lokaler, der anvendes til detailhandel, bortset fra dagligvarebutikker og take-away-steder, gælder stk. 2.

2) Lokalerne skal så vidt muligt indrettes på en sådan måde, at smittefare minimeres, herunder ved at gøre det muligt for kunder, besøgende og deltagere at holde afstand til hinanden.

3) Der skal i eller ved lokalerne opsættes informationsmateriale om, at personer, der har symptomer på covid-19, bør isolere sig i hjemmet, og om god hygiejne og hensigtsmæssig adfærd i det offentlige rum. Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.

4) Det skal sikres, at alle medarbejdere og andre personer, der er tilknyttet lokalerne, overholder Sundhedsstyrelsens anbefalinger om god hygiejne og hensigtsmæssig adfærd. Anbefalingerne nævnt i 1. pkt. offentliggøres af Sundhedsstyrelsen.

5) Der skal være vand og sæbe eller håndsprit (mindst 70 pct. alkohol) tilgængeligt for kunder, besøgende og deltagere.

Stk. 2. Fysiske og juridiske personer, som har rådighed over lokaler, der anvendes til detailhandel, herunder udvalgsvarebutikker, storcentre, stormagasiner, varehuse, basarer, arkader m.v., og hvortil offentligheden har adgang, skal ud over kravene i stk. 1, nr. 2-5, opfylde følgende krav, jf. dog stk. 3 og kapitel 4:

1) I lokaler mellem 0 og 1.999 m2 må der maksimalt tillades adgang for 1 person pr. 4 m2 gulvareal, hvortil der er offentlig adgang. Er gulvarealet under 4 m2, må der uanset 1. pkt. tillades adgang for 1 kunde.

2) I lokaler mellem 2.000 og 4.999 m2 må der maksimalt tillades adgang for 1 person pr. 10 m2 gulvareal, hvortil der er offentlig adgang, dog minimum 500 personer.

3) I lokaler mellem 5.000 og 9.999 m2 må der maksimalt tillades adgang for 1 person pr. 12 m2 gulvareal, hvortil der er offentlig adgang, dog minimum 500 personer.

4) I lokaler på 10.000 m2 eller derover må der maksimalt tillades adgang for 1 person pr. 25 m2 gulvareal, hvortil der er offentlig adgang, dog minimum 833 personer.

5) Ved indgangen til lokalerne skal der opsættes informationsmateriale om, hvor mange personer der maksimalt må tillades adgang for.

Stk. 3. Udvalgsvarebutikker, storcentre, stormagasiner, varehuse, basarer og arkader m.v. med mindst 3 etager må uanset, hvad der ellers følger af stk. 2, nr. 1-4, maksimalt tillade adgang for det antal personer pr. m2, som gælder for kategorien før, hvis de kan fremvise en risikoplan.

Stk. 4. Dagligvarebutikkers areal og antal tilladte personer på arealet tæller ikke med i opgørelsen over det maksimalt tilladte antal personer i de lokaler, der er omfattet af stk. 2, nr. 1-4.

Stk. 5. Gulvarealet nævnt i stk. 1 og 2 opgøres indvendigt væg til væg uanset inventar m.v.

Stk. 6. I lokaler, der er omfattet af stk. 2, nr. 2-4, samt i dagligvarebutikker på 2000 m2 eller derover skal det ved afmærkning, instruktion eller lignende tydeligt fremgå, at kunderne skal bevæge sig i samme retning eller holde til højre.

Stk. 7. Ved indgangen til lokaler, der anvendes til detailhandel, herunder udvalgsvarebutikker, dagligvarebutikker, storcentre, stormagasiner, varehuse, basarer, arkader m.v., skal der opsættes informationsmateriale om, at kunder bør gå ind i butikken alene. Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.

§ 12. Fysiske og juridiske personer, som har rådighed over lokaler på 2000 m2 eller derover, der anvendes til detailhandel, herunder udvalgsvarebutikker, dagligvarebutikker, storcentre, stormagasiner, varehuse, basarer, arkader m.v., og hvortil offentligheden har adgang, skal sikre, at der i lokalerne i åbningstiden er synligt personale, som kan påse, at § 11 og relevante retningslinjer i lyset af udbruddet af covid-19 overholdes. Der skal i lokaler omfattet af 1. pkt. være minimum 1 medarbejder pr. 2000 m2, og ved indgangen til lokalerne skal lokalets størrelse angives.

Stk. 2. Fysiske og juridiske personer, som har rådighed over lokaler på under 2000 m2, der anvendes til detailhandel, herunder udvalgsvarebutikker, dagligvarebutikker, storcentre, stormagasiner, varehuse, basarer, arkader m.v., hvortil offentligheden har adgang, skal sikre, at der i lokalerne i åbningstiden er personale, der har ansvaret for, at § 11 og relevante retningslinjer i lyset af udbruddet af covid-19 overholdes.

§ 13. Har en fysisk eller juridisk person efter politiets skøn overtrådt §§ 9, 11 eller 12, og er der ikke udsigt til, at den fysiske eller juridiske person fremover vil overholde disse bestemmelser, kan politiet påbyde den pågældende at holde lokalet eller lokaliteten lukket for offentligheden i en nærmere bestemt periode.

Kapitel 3

Opholdsforbud

§ 14. Politiet kan nedlægge forbud mod ophold på et bestemt sted, hvortil der er almindelig adgang, jf. dog kapitel 4, hvis det efter politiets skøn i tilfælde, hvor §§ 1, 2 og 3 finder anvendelse, er nødvendigt for at forhindre fare for smitte med covid-19 det pågældende sted, og adgangen efter § 3 til at meddele personer påbud om at forlade stedet skønnes ikke at være tilstrækkelig til at forhindre smittefaren. Politiet skal ved skønsudøvelsen tage hensyn til Sundhedsstyrelsens generelle anbefalinger vedrørende smittefaren fra covid-19.

Stk. 2. Forbud efter stk. 1 meddeles for en periode på indtil 7 dage. Perioden kan forlænges, hvis betingelserne for nedlæggelse af forbud fortsat er opfyldt.

Stk. 3. Forbud efter stk. 1 omfatter ikke almindelig færden det pågældende sted.

Stk. 4. Politiet skal ved skiltning på det sted, der er omfattet af et forbud efter stk. 1, gøre opmærksom på forbuddet. Forbuddet skal endvidere fremgå af www.politi.dk.

Stk. 5. Politiet kan anvende den fornødne magt i overensstemmelse med lov om politiets virksomhed for at sikre, at forbud efter stk. 1 overholdes.

§ 15. Den, der har rådighed over det sted, der er omfattet af et forbud efter § 14, stk. 1, skal efter anmodning fra politiet bistå med opsætning af skilte som nævnt i § 14, stk. 4.

Kapitel 4

Generelle undtagelser

§ 16. Bekendtgørelsen gælder ikke for Folketinget og domstolene.

Stk. 2. Bekendtgørelsens §§ 1, 2, 3, 6 og 7 og forbud efter § 14, stk. 1, gælder ikke for forsamlinger med et politisk eller andet meningsbefordrende øjemed.

Stk. 3. Bekendtgørelsen gælder ikke for offentlige og private sygehuse og klinikker samt private praksis og forretninger, som autoriserede sundhedspersoner driver eller er ansat i.

Stk. 4. Bekendtgørelsen gælder ikke for udøvere af professionel idræt og de faciliteter, udøverne benytter før, under og efter afviklingen af idrætsgrenen. Udøverne omfatter atleter, som repræsenterer Danmark på højeste nationale eller højt internationalt seniorniveau inden for en DIF-anerkendt idrætsgren, er udtaget til danske seniorlandshold inden for en DIF-anerkendt idrætsgren, er indplaceret i en af Team Danmarks atletkategorier eller på anden vis er omfattet af Team Danmarks ordninger eller figurerer i en OL/PL-bruttogruppe. Ved højeste nationale niveau forstås den bedste række eller det øverste konkurrenceniveau i Danmark inden for den pågældende idrætsgren. Ved højt internationalt niveau forstås deltagelse ved World Cup, EM, VM eller OL. Bekendtgørelsen gælder heller ikke for trav- og galopløb på de ni væddeløbsbaner udøvet af kuske og ryttere med professionel licens, den næstøverste og tredjeøverste række inden for fodbold herrer, den næstøverste række inden for fodbold kvinder, den næstøverste række inden for håndbold både herrer og kvinder samt øvrige professionelle idrætter, hvor hovedparten af udøverne inden for samme række eller konkurrenceniveau lever af indtægter fra deres idræt.

§ 17. Bekendtgørelsen gælder ikke for dagtilbud, skoler, institutioner m.v., der er omfattet af bekendtgørelse om genåbning af dagtilbud, skoler, institutioner m.v. i forbindelse med håndtering af Coronavirussygdom (covid-19) eller bekendtgørelse om nødundervisning m.v. på børne- og undervisningsområdet som led i forebyggelse og afhjælpning i forbindelse med covid-19. Det gælder også for aktiviteter, der finder sted uden for de lokaler eller øvrige lokaliteter, som dagtilbuddet, skolen, institutionen m.v. råder over.

Kapitel 5

Klageadgang m.v.

§ 18. Politiet bemyndiges til at varetage sundheds- og ældreministerens beføjelser efter bekendtgørelsen.

Stk. 2. Politidirektørernes afgørelser efter bekendtgørelsen kan ikke påklages til sundheds- og ældreministeren.

Stk. 3. Politidirektørernes afgørelser efter bekendtgørelsen kan påklages til rigspolitichefen.

Stk. 4. Rigspolitichefens afgørelser i klagesager over afgørelser truffet af politidirektørerne efter bekendtgørelsen kan ikke påklages til justitsministeren.

§ 19. Fødevarestyrelsen og Sikkerhedsstyrelsen kan påse, at reglerne i §§ 11 og 12 overholdes, herunder vejlede om reglerne. Arbejdstilsynet kan vejlede om reglerne i §§ 11 og 12. § 13 finder ikke anvendelse.

Kapitel 6

Straffebestemmelser

§ 20. Med bøde straffes:

1) Den, der overtræder § 1, stk. 1, 2, 3 eller 4, § 2, stk. 1 eller 2, § 6, stk. 1, § 7, stk. 1, eller §§ 8-12.

2) Den, der undlader at efterkomme et påbud efter § 3, stk. 1, eller § 13.

3) Den, der overtræder et forbud efter § 14, stk. 1.

4) Den, der undlader at yde bistand som nævnt i § 15.

Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.

Kapitel 7

Ikrafttræden

§ 21. Bekendtgørelsen træder i kraft den 21. december 2020, jf. dog stk. 2 og 3.

Stk. 2. § 6, stk. 1, nr. 10, træder i kraft den 25. december 2020.

Stk. 3. § 1, stk. 3, og § 7 træder i kraft den 4. januar 2021.

Stk. 4. § 6, stk. 1, nr. 11, ophæves den 25. december 2020.

Stk. 5. § 6, § 8, § 11, stk. 7, og § 12, stk. 2, ophæves den 4. januar 2021.

Stk. 6. Bekendtgørelsen ophæves den 1. marts 2021.

Stk. 7. Bekendtgørelse nr. 1815 af 4. december 2020 om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 ophæves.

Sundheds- og Ældreministeriet, den 20. december 2020

Magnus Heunicke