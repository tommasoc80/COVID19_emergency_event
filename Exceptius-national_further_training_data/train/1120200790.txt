CyLaw | Αναφορικά μ'εμάς | Επικοινωνία
CyLaw | Αναφορικά μ'εμάς | Επικοινωνία
Έρευνα - Κατάλογος Αποφάσεων Πρωτόδικων Δικαστηρίων - Εμφάνιση Αναφορών (Noteup on) - Αφαίρεση Υπογραμμίσεων

ECLI:CY:EDLEF:2020:A548

ΕΠΑΡΧΙΑΚΟ ΔΙΚΑΣΤΗΡΙΟ ΛΕΥΚΩΣΙΑΣ
Ενώπιον: Γ. Στυλιανίδη, Π.Ε.Δ.
Αρ. Αγωγής: 5794/16 Μεταξύ:
ΗΜΕΡΟΜΗΝΙΑ:
XXXXX BONILLA, Αρ. Διαβατηρίου ΗΠΑ XXXXX6635
Ενάγων και
	•	ROTSAS & CO LTD, HE 193241
	•	XXXXX ΡΟΤΣΑΣ, ΑΔΤ XXXXX2674
Εναγόμενοι
Αίτηση για Συμπληρωματική Ένορκη Δήλωση, ημερομηνίας 04/05/2020
25/11/2020
Εμφανίσεις:
Για Αιτητή-Ενάγων: κ. Περικλέους για Π. Αγγελίδης & Σία Δ.Ε.Π.Ε.
Για Καθ' ων η Αίτηση-Εναγόμενους: κα Παπαστεφάνου για Μαρκίδη, Μαρκίδη & Σία Δ.Ε.Π.Ε.

ΕΝΔΙΑΜΕΣΗ ΑΠΟΦΑΣΗ
Με την παρούσα Αίτηση ο Αιτητής ζητά:
«Α. Όπως το Δικαστήριο εκδώσει διάταγμα που να επιτρέπει και/ή διατάσσει την καταχώρηση συμπληρωματικής ένορκης δήλωσης του κ XXXXX Bonilla στην ένορκη δήλωση του κ XXXXX Bonilla ημερ. 12/06/2019 και η οποία επισυνάπτεται ως ΤΕΚΜΗΡΙΟ Α στην ένορκη δήλωση που συνοδεύει την παρούσα αίτηση.»
Η Αίτηση βασίζεται επί των Θεσμών της Πολιτικής Δικονομίας Δ.39 Θ.Θ.16, Δ.48, Θ.Θ.1-8 και επί των συμφυών εξουσιών και πρακτικής του Δικαστηρίου.
Τα γεγονότα επί των οποίων στηρίζεται η Αίτηση εκτίθενται στην επισυνημμένη σ' αυτήν Ένορκη Δήλωση του XXXXX Αλεξάνδρου, ο οποίος λέγει μεταξύ άλλων και τα εξής:
Είναι δικηγόρος και είναι συνεργάτης στο δικηγορικό γραφείο Π. ΑΓΓΕΛΙΔΗΣ & ΣΙΑ Δ.Ε.Π.Ε. το οποίο εκπροσωπεί τον Ενάγοντα στην υπό τον ως άνω αριθμό και τίτλο Αγωγή. Έχει γνώση των γεγονότων της παρούσας υπόθεσης από μελέτη του φακέλου της και του έχουν επίσης εξηγηθεί από το δικηγόρο που χειρίζεται την παρούσα υπόθεση εκ μέρους του γραφείου Π. ΑΓΓΕΛΙΔΗΣ & ΣΙΑ Δ.Ε.Π.Ε. Είναι εξουσιοδοτημένος να προβεί στην παρούσα Ένορκη Δήλωση τόσο από τον Ενάγοντα-Αιτητή όσο και από το δικηγορικό γραφείο Π. ΑΓΓΕΛΙΔΗΣ & ΣΙΑ Δ.Ε.Π.Ε. που εκπροσωπεί τον Ενάγοντα στην παρούσα υπόθεση.
Επειδή από την Ένορκη Δήλωση του XXXXX Ρότσα ημερομηνίας 30/01/2020 η οποία συνοδεύει και στηρίζει την Ένσταση των Καθ' ων η Αίτηση ημερομηνίας 30/01/2020 η οποία καταχωρήθηκε αναφορικά με την Αίτηση ημερομηνίας 12/06/2019 για Συνοπτική Απόφαση εναντίον των Εναγόμενων στην παρούσα υπόθεση, προκύπτει ο ισχυρισμός ότι τα Τεκμήρια 1, 3 και 4 που επισυνάπτονται στην Ένορκη Δήλωση του Ενάγοντα ημερομηνίας 12/06/2019 δεν πρέπει να γίνουν αποδεκτά από το Δικαστήριο ενόψει της απουσίας εξηγήσεως γιατί αυτά δεν είναι τα πρωτότυπα, έχουν ζητήσει από τον Ενάγοντα όπως προβεί σε περαιτέρω αναφορικά με αυτά. Καθότι ο Ενάγοντας απουσίαζε στο εξωτερικό για μεγάλο χρονικό διάστημα, δεν κατέστη δυνατό να εξευρεθούν νωρίτερα οι εξηγήσεις αναφορικά με αυτά και είναι αναγκαίο όπως απαντηθούν πλήρως τα εν λόγω ζητήματα για την εκδίκαση της Αίτησης ημερομηνίας 12/06/2019 για Συνοπτική Απόφαση που εκκρεμεί.
Ο Ενάγοντας-Αιτητής έχει εξεύρει το πρωτότυπο αντίγραφο του εν λόγω Τεκμηρίου 1 και ως εκ τούτου είναι επιθυμητή και αναγκαία η κατάθεσή του. Περαιτέρω, αναφορικά με τα εν λόγω Τεκμήρια 3 και 4, αυτά είναι αντίγραφα ως τους έχει εξηγήσει ο Ενάγοντας διότι τα Τεκμήρια 3 όπου αυτά αφορούν βεβαιώσεις λήψης χρημάτων από την Εναγόμενη 1 έναντι του επίδικου γραμματίου συνήθους τύπου διότι τα πρωτότυπα κρατούσαν πάντα οι Εναγόμενοι και έδιδαν αντίγραφο στον Ενάγοντα. Όπου αυτά αφορούν αποδείξεις της Τράπεζας Κύπρου (Bank of Cyprus) από καταθέσεις στο λογαριασμό της συζύγου του Ενάγοντα, κυρία XXXXX Σιαφτακόλα (XXXXX Shaftacola) , που φέρουν στο πάνω αριστερά μέρος τους τη σήμανση «ΚΑΤΑΘΕΣΗ Deposit» αυτά είναι αντίγραφα καθότι τα πρωτότυπα έχουν οι Εναγόμενοι που ήταν τα πρόσωπα που προέβηκαν στις εν λόγω καταθέσεις. Ουδέποτε δόθηκαν τα πρωτότυπα στον Ενάγοντα. Μόνο αντίγραφα δόθηκαν σε αυτόν. Ως εκ τούτου μόνο αντίγραφα έχει στην κατοχή του. Σε σχέση με τις επιταγές που περιέχονται στο Τεκμήριο 3 αυτές είναι αντίγραφα καθότι οι πρωτότυπες κατατέθηκαν στις τράπεζες όπου οι δικαιούχοι είχαν τραπεζικό λογαριασμό προκειμένου αυτές να τιμηθούν. Ως εκ τούτου τα πρωτότυπα αντίγραφα διατηρούν στη φύλαξή τους τα συγκεκριμένα τραπεζικά ιδρύματα και ο Ενάγοντας απλά φύλαξε αντίγραφα των εν λόγω επιταγών για σκοπούς τήρησης αρχείου. Για τα υπόλοιπα έγγραφα που περιέχονται στο υπό αναφορά Τεκμήριο 3 πρόκειται περί αντίγραφα τα οποία εκδόθηκαν από λογιστικά συστήματα της Εναγόμενης 1 Εταιρείας και δεν δόθηκαν ποτέ οποιαδήποτε πρωτότυπα στον Ενάγοντα ή αντίγραφα που να έφεραν την υπογραφή των Εναγόμενων. Όσον αφορά το αναφερόμενο Τεκμήριο 4, για το οποίο γίνεται λόγος στην Ένορκη Δήλωση του Ενάγοντα ημερομηνίας 12/06/2019, αυτό αποτελείται από αντίγραφα δύο τραπεζικών επιταγών οι οποίες είχαν εκδοθεί στο όνομα της συζύγου του Ενάγοντα αλλά σύμφωνα με πληροφορίες που τους δόθηκαν από τον Ενάγοντα, κατόπιν παράκλησης του Εναγόμενου 2, αυτές επιστράφηκαν στον Εναγόμενο 2 αφού αυτός τις αντικατέστησε με τις επιταγές που φέρουν τους αριθμούς που εμφαίνονται δίπλα από αυτές και έχει σημειωθεί χειρόγραφα ο αριθμός τους στο Τεκμήριο 4. Ως εκ τούτου ο Ενάγοντας μόνο αντίγραφα του Τεκμηρίου 4 θα μπορούσε να είχε εφόσον τα πρωτότυπα επιστράφηκαν στον Εναγόμενο 2.
Περαιτέρω, ο Ενάγοντας επιθυμεί να αναφέρει τα ονόματα αυτών που υπέγραψαν το γραμμάτιο και ως εκ τούτου είναι δίκαιο αυτά να προστεθούν.
Τα γεγονότα αυτά από παράλειψη δεν αναφέρθηκαν στην αρχική Ένορκη Δήλωση του Ενάγοντα που συνοδεύει την Αίτησή του για Συνοπτική Απόφαση. Ενώ αρχικά οι Εναγόμενοι δεν αρνούνταν την ύπαρξη του Γραμματίου, φαίνεται τώρα να έρχονται με διάθεση να παρακωλύσουν την ταχεία απόδοση δικαιοσύνης και ως εκ τούτου είναι απαραίτητα όπως αυτά αναφερθούν μέσω Ένορκης Δήλωσης του Ενάγοντα που είναι το πρόσωπο το οποίο έχει άμεση και προσωπική γνώση περί των γεγονότων της υπόθεσης και το οποίο μπορεί να ορκισθεί θετικά σε σχέση με αυτά.
Οι πιο πάνω πληροφορίες πρέπει να τεθούν ενώπιον του Δικαστηρίου ούτως ώστε το Δικαστήριο να έχει πλήρη εικόνα κατά την ημερομηνία εκδικάσεως της Αίτησης για Συνοπτική Απόφαση και για σκοπούς καλύτερης και δίκαιης απονομής της δικαιοσύνης. Στην Ένορκη Δήλωση επισυνάπτεται αντίγραφο της Συμπληρωματικής Ένορκης Δήλωσης, ως Τεκμήριο Α (στα Αγγλικά μαζί με την Ένορκη Δήλωση μεταφρασμένη στα Ελληνικά).
Οι Καθ' ων η Αίτηση καταχώρησαν Ένσταση στην πιο πάνω Αίτηση στην ειδοποίηση της οποίας κατέγραψαν τα γεγονότα τα οποία προκύπτουν από το φάκελο του Δικαστηρίου και έχουν ως εξής:
Στις 09/12/2016 καταχωρήθηκε Ειδικώς Οπισθογραφημένο Κλητήριο Ένταλμα από τον Αιτητή, το οποίο επιδόθηκε στους Καθ' ων η Αίτηση στις 19/12/2016.
Στις 28/12/2016 οι Καθ' ων η Αίτηση καταχώρησαν Σημείωμα Εμφάνισης στην Αγωγή.
Στις 10/03/2017 ο Αιτητής καταχώρισε Αίτηση για Απόφαση λόγω παράλειψης καταχώρησης Έκθεσης Υπεράσπισης εκ μέρους των Καθ' ων η Αίτηση.
Στις 03/08/2017 καταχωρήθηκε εκ μέρους του Αιτητή Αίτηση για Συνοπτική Απόφαση.
Στις 22/09/2017 καταχωρήθηκε εκ μέρους των Καθ' ων η Αίτηση Έκθεση Υπεράσπισης και Ανταπαίτηση.
Στις 25/09/2017 η Αίτηση για Απόφαση αποσύρθηκε με έξοδα υπέρ του Αιτητή.
Στις 27/09/2017 καταχωρήθηκε εκ μέρους του Αιτητή Απάντηση στην Υπεράσπιση και η Υπεράσπιση στην Ανταπαίτηση.
Στις 27/09/2017 ο Αιτητής καταχώρησε τροποποιημένο Ειδικό Κλητήριο Ένταλμα.
Στις 29/09/2017 ο Αιτητής καταχώρησε την Κλήση για Οδηγίες, η οποία ορίστηκε για Ακρόαση στις 09/01/2018.
Στις 09/01/2018 η ανωτέρω Κλήση για Οδηγίες απορρίφθηκε.
Στις 18/09/2018, όπου η Αίτηση για Συνοπτική Απόφαση ήταν ορισμένη για Ακρόαση, αυτή απορρίφθηκε από το Δικαστήριο λόγω μη προώθησής της από τον Αιτητή.
Στις 12/06/2019 καταχωρήθηκε εκ μέρους του Αιτητή η Αίτηση για Συνοπτική Απόφαση (συνοδευόμενη από Ένορκη Δήλωση), η οποία επιδόθηκε στους Καθ' ων η Αίτηση 19/06/2019.
Στις 21/01/2020 καταχωρήθηκε εκ μέρους των Καθ' ων η Αίτηση Ειδοποίηση Ένστασης (συνοδευόμενη από Ένορκη Δήλωση) στην Αίτηση για Συνοπτική Απόφαση.
Στις 18/03/2020 η Αίτηση για Συνοπτική Απόφαση ορίστηκε για Ακρόαση, η οποία Ακρόαση αναβλήθηκε λόγω των μέτρων της Κυβέρνησης της Δημοκρατίας ενόψει της επέλευσης του ιού «COVID-19» στην επικράτειά της.
Στις 04/05/2020 καταχωρήθηκε εκ μέρους του Αιτητή η Αίτηση για Συμπληρωματική Ένορκη Δήλωση (συνοδευόμενη από Ένορκη Δήλωση) στο πλαίσιο της Συνοπτικής Απόφασης, η οποία Αίτηση για Συμπληρωματική Ένορκη Δήλωση επιδόθηκε στους Καθ' ων η Αίτηση στις 07/05/2020.
Στις 02/09/2020 ήταν ορισμένη για οδηγίες η Αίτηση για Συμπληρωματική Ένορκη Δήλωση.
«Από τα ανωτέρω γεγονότα αναφύονται εξ όψεώς τους (on their face) οι ακόλουθοι Λόγοι Ένστασης:
1 . ΔΕΝ ΣΤΟΙΧΕΙΟΘΕΤΕΙΤΑΙ ΜΕ ΒΑΣΗ ΤΟΥΣ ΘΕΣΜΟΥΣ ΠΟΛΙΤΙΚΗΣ ΔΙΚΟΝΟΜΙΑΣ ΚΑΙ ΤΗ ΣΧΕΤΙΚΗ ΚΥΠΡΙΑΚΗ ΚΑΙ ΑΓΓΛΙΚΗ ΝΟΜΟΛΟΓΙΑ Η ΠΡΟΫΠΟΘΕΣΗ «ΤΟΥ ΚΑΛΟΥ ΛΟΓΟΥ»
Οι λόγοι που προβάλλονται στην Αίτηση για Συμπληρωματική Ένορκη Δήλωση προς υποστήριξη αυτής είναι νόμω αβάσιμοι καθώς στηρίζονται σε γεγονότα:
(α) των οποίων ο Αιτητής είχε πλήρη γνώση εξ υπαρχής και τα οποία ουδόλως παρουσιάστηκαν μετά την καταχώρηση της Αίτησης για Συνοπτική Απόφαση Και/ή
(β) τα οποία δεν προβάλλονται προς αντίκρουση ή διάψευση γεγονότων και/ή ισχυρισμών περιεχομένων Ένσταση και/ή
(γ) τα οποία δεν συνιστούν ισχυρισμούς και/ή διευκρινίσεις επί των ισχυρισμών περιεχομένων στην Αίτηση για Συμπληρωματική Ένορκη Δήλωση προς διαμόρφωση ολοκληρωμένης και σφαιρικής εικόνας του Δικαστηρίου ως προς τα γεγονότα της υπόθεσης και/ή
(δ) τα οποία προβάλλονται ως απάντηση προς συμπλήρωση και/ή παραλείψεων και/ή κενών και/ή αδυναμιών και/ή γεγονότων, τα οποία θα έπρεπε να είχαν τεθεί ενώπιον του Δικαστηρίου εξ αρχής κατά την καταχώρηση και εξέταση της Αίτησης για Συνοπτική Απόφαση.
	•	ΕΠΙΠΡΟΣΘΕΤΩΣ ΤΩΝ ΛΟΓΩΝ ΕΝΣΤΑΣΗΣ ΤΗΣ ΠΑΡΑΓΡΑΦΟΥ 1, Η ΑΙΤΗΣΗ ΓΙΑ ΣΥΜΠΛΗΡΩΜΑΤΙΚΗ ΕΝΟΡΚΗ ΔΗΛΩΣΗ ΠΡΟΩΘΕΊΤΑΙ ΚΑΤΑΧΡΗΣΤΙΚΑ ΚΑΙ/Ή ΣΥΝΙΣΤΑ ΚΑΤΑΧΡΗΣΗ ΔΙΑΔΙΚΑΣΙΑΣ
Επαναλαμβάνονται δια του παρόντος Λόγου Ένστασης τα αναφερόμενα στην παράγραφο 1(α) - (δ) ανωτέρω σε συνάρτηση με τα ακόλουθα:
(α)	Ο Αιτητής είχε ήδη επιχειρήσει την έκδοση Απόφασης δια συνοπτικής διαδικασίας με την Αίτηση για
Συνοπτική Απόφαση 2017, η οποία απορρίφθηκε από το Δικαστήριο λόγω μη προώθησής της από τον Αιτητή(βλ. σημείο αρ. 11 Γεγονότων ανωτέρω).
(β) Ταυτόχρονα, ο Αιτητής προωθούσε την ουσία της υπόθεσης, ήτοι τον κύριο κορμό της Αγωγής, δια δικονομικών βημάτων, όπως η καταχώρηση Τροποποιημένου Ειδικού Οπισθογραφημένου Εντάλματος στις 27.09.2017 καθώς και η καταχώρηση της Κλήσης για Οδηγίες στις 29.09.2017 (βλ. σημεία Γεγονότων αρ. 9 και 10)
(β) Ο Αιτητής επανήλθε με νέα Αίτηση, ήτοι την Αίτηση για Συνοπτική Απόφαση και αφού αυτή είχε ορισθεί για ακρόαση αλλά αναβλήθηκε ως αναφέρεται στο σημείο 14 των Γεγονότων ανωτέρω, καταχώρησε την Αίτηση για Συμπληρωματική Ένορκη Δήλωση.
(γ) Η όλη δικονομική συμπεριφορά του Αιτητή συνιστά επαμφοτερίζουσα στάση καθώς και κατάχρηση της διαδικασίας και αποσκοπεί στην καθυστέρηση της εκδίκασης της παρούσας διαδικασίας με επιζήμιες προς τη Δικαιοσύνη και τους Καθ' ων η Αίτηση συνέπειες, όπως την πρόκληση αχρείαστων εξόδων και Κατασπατάληση του δικαστικού χρόνου.
	•	ΑΠΑΡΑΔΕΚΤΟ ΤΗΣ ΑΙΤΗΣΗΣ ΓΙΑ ΣΥΜΠΛΗΡΩΜΑΤΙΚΗ ΕΝΟΡΚΗ ΔΗΛΩΣΗ
(α) Η νομική βάση της Αίτησης για Συμπληρωματική Ένορκη Δήλωση πάσχει ως ελλιπής και ως μη δυνάμενη να υποστηρίξει το περιεχόμενο αυτής.
(β) Ο ενόρκως δηλών της Ένορκης Δήλωσης που υποστηρίζει την Αίτηση για Συμπληρωματική Ένορκη Δήλωση δεν είναι ο Αιτητής, είναι δικηγόρος και σε κάθε περίπτωση δεν αναφέρει κανένα λόγο σχετικά με την παράλειψη του Αιτητή να προβεί ο ίδιος στην εν λόγω Ένορκη Δήλωση, με αποτέλεσμα η Ένορκη Δήλωση να πάσχει και/ ή να είναι αντικανονική και ως εκ τούτου δεν θα πρέπει να ληφθεί υπόψη από το Δικαστήριο.
(γ) Ο ενόρκως δηλών δεν ήταν το κατάλληλο πρόσωπο να προβεί στην εν λόγω Ένορκη Δήλωση εκ μέρους του Αιτητή και η ακαταλληλότητα αυτή δεν θεραπεύεται από τυχόν ισχυριζόμενη λήψη εξουσιοδότησης προς τούτο από τον Αιτητή, με αποτέλεσμα η Ένορκη Δήλωση να πάσχει και/ ή να είναι αντικανονική και ως εκ τούτου δεν θα πρέπει να ληφθεί υπόψη από το Δικαστήριο.»
ΝΟΜΙΚΗ ΠΤΥΧΗ
Στην απόφαση Iacovou Brothers (Constr. ) Ltd ν Fashionwise Ltd, (2000) 1 Α.Α.Δ. σελ. 1377, λέχθηκαν τα ακόλουθα:
«Είναι ορθό ότι σε περιπτώσεις αιτήσεων που οι ισχυρισμοί του αιτητή αμφισβητούνται ο αιτητής θα πρέπει να προσκομίσει προφορική μαρτυρία για να αποσείσει το σχετικό βάρος που έχει για την απόδειξη των ισχυρισμών του. (Ίδε Krashias Shoe Factory Ltd ν Adidas SportschuhfabHken Adi Dossier K.G. (1989) 1(E) Α.Α.Δ. 750 και Louis Vuitton ν Dermosak Ltd and Orphanidou (1992) 1 Α.Α.Δ. 1453). Ο αιτητής μπορεί να αποσείσει το σχετικό βάρος της απόδειξης είτε με την παράθεση της δικής του μαρτυρίας είτε με την αποκάλυψη στοιχείων που προκύπτουν από την αντεξέταση στην οποία υποβάλλει τα πρόσωπα τα οποία έχουν προβεί σε ένορκες δηλώσεις εκ μέρους του καθ' ου η αίτηση. Επισημαίνουμε ότι με την πρόσφατη τροποποίηση του Κανονισμού 4 της Διαταγής 48 (Ιδε ο περί Πολιτικής Δικονομίας (Τροποποιητικός) (Αρ. 3) Διαδικαστικός Κανονισμός του 1999) η ακρόαση της αίτησης διεξάγεται με βάση τα γεγονότα που περιέχονται στις ένορκες δηλώσεις με δυνατότητα αντεξέτασης».
Η δυνατότητα καταχώρησης Συμπληρωματικών Ενόρκων Δηλώσεων προβλέπεται στην Δ.48 θ.4(2) των Θεσμών Πολιτικής Δικονομίας που έχει ως εξής:
«Το Δικαστήριο ή Δικαστής, μετά από αίτηση ή προφορικό αίτημα, μπορεί, για καλό λόγο, να επιτρέψει την καταχώρηση Συμπληρωματικών Ενόρκων Δηλώσεων. Η ακρόαση αίτησης διεξάγεται στη βάση των γεγονότων που αναφέρονται στην αίτηση ή στις ένορκες δηλώσεις τηρούμενης της δυνατότητας αντεξέτασης που προνοείται από τη Διαταγή 39».
Στόχος της καταχώρησης Συμπληρωματικών Ενόρκων Δηλώσεων είναι η ολοκληρωμένη παρουσίαση είτε της Αίτησης, είτε της Ένστασης ώστε αυτή να οδηγηθεί σε ακρόαση στη βάση της ολοκληρωμένης εικόνας της διαφοράς. Και, βεβαίως, σκοπός της Δ.48, θ.4 είναι η παρουσίαση ενώπιον του Δικαστηρίου όλων εκείνων των γεγονότων που είναι αναγκαία για να υποστηριχθεί η εκατέρωθεν θέση των διαδίκων.
Η υπό εξέταση Αίτηση είναι Ενδιάμεση Αίτηση που βασίζεται δικονομικά στη Δ.48. Αυτό που θα πρέπει να εξεταστεί είναι κατά πόσο το Δικαστήριο μπορεί να ασκήσει την διακριτικής φύσεως εξουσία που του παρέχει η Δ.48 Θ.4(2), νοουμένου ότι προβάλλεται καλός λόγος σύμφωνα με την εν λόγω Διαταγή. Δηλαδή το Δικαστήριο έχει διακριτική εξουσία να εκδώσει διάταγμα όπως αυτό που ζητείται με την υπό εκδίκαση αίτηση νοουμένου ότι αποκαλύπτεται καλός λόγος. Έχει καθήκον ο Αιτητής να αποκαλύψει κατά πόσο τα γεγονότα που θέλει να συμπεριλάβει στη Συμπληρωματική Ένορκη Δήλωση περιήλθαν σε γνώση του σε κατοπινό στάδιο και εν πάση περιπτώσει δεν ήταν στη σφαίρα της γνώσης του όταν συνέτασσε την αρχική Ένορκη Δήλωση που υποστηρίζει την Αίτησή του. Θα πρέπει επίσης στην Ένορκο Δήλωση που υποστηρίζει την Αίτηση για έκδοση διατάγματος που να του επιτρέπει να καταχωρήσει Συμπληρωματική Ένορκο Δήλωση, να αναφέρει περιληπτικά τα γεγονότα αυτά. Στην παρούσα υπόθεση ο Αιτητής επεσύναψε αντίγραφο της Ένορκης Δήλωσης για την οποία υποβάλλεται το σχετικό αίτημα. Η διακριτική εξουσία του Δικαστηρίου ασκείται στη βάση των γεγονότων που τίθενται ενώπιον του Δικαστηρίου και τα οποία θα πρέπει να αποκαλύπτουν την αναγκαιότητα για την παροχή της αιτούμενης άδειας για καταχώρηση διαπίστωση, στο πλαίσιο αυτό, του τι είναι δίκαιο υπό τις περιστάσεις της συγκεκριμένης υπόθεσης.
Στην παρούσα υπόθεση ο Αιτητής αυτό που ζητά είναι άδεια για καταχώριση Απαντητικής Ένορκης Δήλωσης στην Ένορκη Δήλωση των Καθ' ων η Αίτηση στην οποία υπάρχουν ισχυρισμοί, ότι τα Τεκμήρια 1, 3 και 4 που επισυνάπτονται στην Ένορκη Δήλωση του Ενάγοντα ημερομηνίας 12/06/2019 δεν πρέπει να γίνουν αποδεκτά από το Δικαστήριο ενόψει της απουσίας εξηγήσεως γιατί αυτά δεν είναι πρωτότυπα. Επειδή ο Ενάγοντας απουσίαζε στο εξωτερικό για μεγάλο χρονικό διάστημα δεν κατέστη δυνατό να εξευρεθούν νωρίτερα οι εξηγήσεις αναφορικά με αυτά. Αναφέρει δε τις εξηγήσεις αυτές με λεπτομέρεια στην παράγραφο 3 της Ένορκης Δήλωσης για τον Αιτητή, τόσο για το Τεκμήριο 1 ότι ανευρέθη το πρωτότυπο όσο και για τα Τεκμήρια 3 και 4 τα πρωτότυπα των οποίων ευρίσκονται στην κατοχή των Εναγομένων. Οι δε επιταγές, τα πρωτότυπα τους, κατατέθηκαν στις Τράπεζες όπου οι δικαιούχοι είχαν τραπεζικό λογαριασμό.
Όπως τονίστηκε στην υπόθεση Ματθαίου (2008) 1(Α) Α.Α.Δ. 510, το κατά πόσο θα επιτραπεί σε ένα διάδικο να καταχωρήσει Συμπληρωματική Ένορκη Δήλωση σε μια Αίτηση ενδιάμεσης φύσεως εμπίπτει στη διακριτική ευχέρεια του Δικαστηρίου το οποίο θα πρέπει να ικανοποιηθεί και αποφανθεί ότι υπάρχει καλός λόγος ώστε να δοθεί άδεια για καταχώρηση Συμπληρωματικής Ένορκης Δήλωσης προς υποστήριξη της Αίτησης ή της Ένστασης, ανάλογα με την περίπτωση.
Ο «καλός λόγος» θεωρώ ότι θα πρέπει να προκύπτει από τα γεγονότα τα οποία θα πρέπει να εξειδικεύονται και να αναφέρονται τουλάχιστον περιληπτικά στην Αίτηση για Συμπληρωματική Ένορκη Δήλωση και για τα οποία είναι ανάγκη η έκδοση του σχετικού διατάγματος έτσι ώστε να απαντηθούν ή και να συμπεριληφθούν με τη Συμπληρωματική Ένορκη Δήλωση. Ο «καλός λόγος» είναι συνυφασμένος με τη σημασία που έχει η προτεινόμενη επιπρόσθετη και/ή συμπληρωματική μαρτυρία για την εκδίκαση μιας Αίτησης με την ευχέρεια παρουσίασης της μαρτυρίας αυτής διά των αρχικών Ενόρκων Δηλώσεων καθώς και με την ανάγκη αντίκρουσης μαρτυρίας του αντιδίκου.
Συνάγεται από την απόφαση Κώστα ν. Κώστα (2003)	1(Α) Α.Λ.Α. 269, ότι δύναται να καταχωρηθεί
Συμπληρωματική Ένορκη Δήλωση για να αντικρούσει τους ισχυρισμούς της άλλης πλευράς και να θέσει τη δική του εκδοχή:
«Τούτο ο Εφεσείων απέτυχε εντελώς να κάνει εφ' όσον ούτε αντεξέτασε την Εφεσίβλητη για να υποσκάψει ενδεχομένως τους δικούς της ισχυρισμούς ούτε επεδίωξε να καταχωρήσει συμπληρωματική ένορκη δήλωση για να τους αντικρούσει και να θέσει τη δική του εκδοχή ενώπιον του Δικαστηρίου.»
Συνεπώς η καταχώριση Συμπληρωματικής Ένορκης Δήλωσης για αντίκρουση των ισχυρισμών της άλλης πλευράς αποτελεί «καλό λόγο». Στόχος της καταχώρισης Συμπληρωματικών Ενόρκων Δηλώσεων είναι η ολοκληρωμένη παρουσίαση είτε της Αίτησης, είτε της Ένστασης ώστε αυτή να οδηγηθεί σε ακρόαση στη βάση της ολοκληρωμένης εικόνας της διαφοράς. Σκοπός της Δ.48 θ.4 είναι η παρουσίαση ενώπιον του Δικαστηρίου όλων εκείνων των γεγονότων που είναι αναγκαία για να υποστηριχθεί η εκατέρωθεν θέση των διαδίκων.
Έχω μελετήσει με προσοχή τα όσα έχουν αναφέρει οι ευπαίδευτοι δικηγόροι και των δύο πλευρών στις αγορεύσεις τους, ως επίσης τα όσα περιέχονται στην Αίτηση, στην Ένσταση και τις Ένορκες Δηλώσεις που τις συνοδεύουν.
Κρίνω ότι οι λόγοι τους οποίους προβάλλει η πλευρά του Αιτητή για να του επιτραπεί η καταχώρηση Συμπληρωματικής Ένορκης Δήλωσης, όπως αυτοί καταγράφονται στην Αίτηση, αποτελούν «καλό λόγο» για να του επιτραπεί να καταχωρήσει τη Συμπληρωματική Ένορκη Δήλωση και ως εκ τούτου κρίνω ότι η Αίτηση θα πρέπει να επιτύχει.
Εκδίδεται διάταγμα ως η Αίτηση. Η Συμπληρωματική Ένορκη Δήλωση να καταχωρηθεί εντός δεκαπέντε (15) ημερών από σήμερα.
Επιδικάζονται €800 έξοδα υπέρ του Αιτητή-Ενάγοντα και εναντίον των Καθ' ων η Αίτηση-Εναγομένων. Να πληρωθούν στο τέλος της υπόθεσης.
(Υπ.) 	
Γ. Στυλιανίδης, Π.Ε.Δ.
Πιστό αντίγραφο
Πρωτοκολλητής
/ΜΗ
