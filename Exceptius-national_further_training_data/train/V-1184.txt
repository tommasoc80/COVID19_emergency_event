
LIETUVOS RESPUBLIKOS SVEIKATOS APSAUGOS MINISTRAS–
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL ĖMINIŲ LABORATORINIAMS TYRIMAMS COVID-19 LIGAI (KORONAVIRUSO INFEKCIJAI) NUSTATYTI PAĖMIMO SAVIVALDYBIŲ MOBILIUOSE PUNKTUOSE

2020 m. gegužės 15  d. Nr. V-1184
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, atsižvelgdamas į Lietuvos Respublikos Vyriausybės 2020 m. kovo 14 d. nutarimą Nr. 207 „Dėl karantino Lietuvos Respublikos teritorijoje paskelbimo“ bei siekdamas tinkamai valdyti ekstremaliąją situaciją ir užkirsti kelią tolimesniam COVID-19 ligos (koronaviruso infekcijos) plitimui, n u s p r e n d ž i u:
1. Nustatyti, kad savivaldybių mobiliuose punktuose ėminiai laboratoriniams tyrimams COVID-19 ligai (koronaviruso infekcijai) nustatyti neviršijant šio sprendimo priede nurodyto maksimalaus kiekio per parą imami iš šių asmenų grupių:
1.1.	asmenų, kuriems pasireiškia bent vienas ūmios kvėpavimo takų infekcijos simptomas;
1.2.	asmenų, kurie dėl lengvos COVID-19 ligos (koronaviruso infekcijos) formos ambulatoriškai gydėsi namuose – jų pasveikimui patvirtinti, kai turi gydytojo siuntimą;
1.3.	asmenų, kuriems bus teikiamos planinės invazinės ir (ar) intervencinės asmens sveikatos priežiūros paslaugos, išskyrus odontologijos ir burnos priežiūros paslaugas, ar į stacionarines asmens sveikatos priežiūros paslaugas teikiančią asmens sveikatos priežiūros įstaigą stacionarizuojamiems pacientams, kai turi gydytojo siuntimą, o jeigu stacionarinėje asmens sveikatos priežiūros įstaigoje kartu su pacientu lieka ir kitas asmuo (paciento slaugai, priežiūrai ar kt.), ir tam asmeniui, –ir ne anksčiau nei 48 valandos iki asmens sveikatos priežiūros paslaugos teikimo pradžios;
1.4.	asmens sveikatos priežiūros įstaigų darbuotojų:
1.4.1. greitosios medicinos pagalbos įstaigų darbuotojų;
1.4.2. palaikomojo gydymo ir slaugos ligoninių darbuotojų; 
1.4.3. vyresnių nei 60 metų amžiaus, nenurodytų šio sprendimo 1.4.1 ir 1.4.3 papunkčiuose;
1.4.4. esant protrūkiui – visiems asmens sveikatos priežiūros įstaigų darbuotojų.
1.5.	 socialinės globos įstaigų darbuotojų:
1.5.1. dirbančių su rizikos grupės asmenimis;
1.5.2. vyresnių nei 60 metų amžiaus, nenurodytų šio sprendimo 1.5.1 papunktyje;
1.6.	iš užsienio šalių grįžusių asmenų;
1.7.	kitų asmenų: Valstybės sienos apsaugos tarnybos prie Lietuvos Respublikos vidaus reikalų ministerijos, policijos, Viešojo saugumo tarnybos prie Vidaus reikalų ministerijos, Vadovybės apsaugos departamento prie Vidaus reikalų ministerijos, Finansinių nusikaltimų tyrimų tarnybos prie Lietuvos Respublikos vidaus reikalų ministerijos pareigūnų, Nacionalinio visuomenės sveikatos centro prie Sveikatos apsaugos ministerijos, Valstybinės maisto ir veterinarijos tarnybos, Valstybinės augalininkystės tarnybos darbuotojams, kariams, vaistinių ir prekybos vietų darbuotojų, ikimokyklinio ir priešmokyklinio ugdymo įstaigų darbuotojų.
2. Įpareigoti savivaldybių administracijų direktorius:
2.1. parengti ir patvirtinti šio sprendimo 1.4 -1.5 ir 1.7 papunkčiuose nuodytų asmenų grupių  laboratorinių tyrimų COVID-19 ligai (koronaviruso infekcijai) nustatyti organizavimo tvarką;
2.2. suderinus su mobiliais punktais, aptarnaujančiais savivaldybę, kaip nustatyta Lietuvos Respublikos sveikatos apsaugos ministro 2020 m. kovo 16 d. įsakyme Nr. V-390 „Dėl Tepinėlių iš paciento nosiaryklės ir ryklės paėmimo mobiliuose punktuose COVID-19 ligos (koronaviruso infekcijos ) laboratoriniams tyrimams atlikti organizavimo tvarkos aprašo patvirtinimo“, organizuoti mėginių laboratoriniams tyrimams COVID-19 ligai (koronaviruso infekcijai)  nustatyti paėmimą; 
2.3. užtikrinti, kad registracija į mobilų punktą būtų vykdoma Karštosios koronaviruso linijos telefono numeriu 1808;
2.4. užtikrinti, kad:
2.4.1.  šio sprendimo 1.4 -1.5 papunkčiuose nurodytiems asmenims, kurie dirba nuotoliniu būdu ar kurie darbo metu neturi tiesioginio kontakto su kitais asmenimis, laboratoriniai tyrimai COVID-19 ligai (koronaviruso infekcijai)  nustatyti mobiliuose punktuose nebūtų atliekami; 
2.4.2. laboratoriniai tyrimai COVID-19 ligai (koronaviruso infekcijai)  nustatyti mobiliuose punktuose būtų atliekami tik tiems šio sprendimo 1.7 papunktyje nurodytiems asmenims, kurie tiesiogiai dirba COVID-19 ligos (koronaviruso infekcijos) židiniuose arba kurie tiesiogiai aptarnauja klientus.
3. Nustatyti savivaldybėse įrengtų mobilių punktų aptarnaujamas savivaldybes ir jų maksimalų ėminių laboratoriniams tyrimams COVID-19 ligai (koronaviruso infekcijai) skaičių per parą:

Eil. Nr.
Mobilaus punkto buvimo vieta
Mobilaus punkto aptarnaujamos savivaldybės
Maksimalus ėminių laboratoriniams tyrimams COVID-19 ligai (koronaviruso infekcijai)  nustatyti skaičius per parą
1.
Vilniaus miesto savivaldybė 

Elektrėnų savivaldybė
Šalčininkų rajono savivaldybė
Širvintų rajono savivaldybė
Švenčionių rajono savivaldybė
Trakų rajono savivaldybė
Ukmergės rajono savivaldybė
Vilniaus miesto savivaldybė
Vilniaus rajono savivaldybė

450
2.
Kauno miesto savivaldybė

Birštono savivaldybė
Jonavos rajono savivaldybė
Kaišiadorių rajono savivaldybė
Kauno miesto savivaldybė
Kauno rajono savivaldybė
Kėdainių rajono savivaldybė
Prienų rajono savivaldybė
Raseinių rajono savivaldybė
350
3.
Klaipėdos miesto savivaldybė

Klaipėdos miesto savivaldybė
Klaipėdos rajono savivaldybė
Kretingos rajono savivaldybė
Neringos savivaldybė
Palangos miesto savivaldybė
Šilutės rajono savivaldybė
Skuodo rajono savivaldybė
300
4.
Šiaulių miesto savivaldybė
Akmenės rajono savivaldybė
Joniškio rajono savivaldybė
Kelmės rajono savivaldybė
Pakruojo rajono savivaldybė
Radviliškio rajono savivaldybė
Šiaulių miesto savivaldybė
Šiaulių rajono savivaldybė
200
5.
Panevėžio miesto savivaldybė
Panevėžio miesto savivaldybė
Panevėžio rajono savivaldybė
Kupiškio rajono savivaldybė
Pasvalio rajono savivaldybė
Rokiškio rajono savivaldybė
Biržų rajono savivaldybė
130
6.
Marijampolės savivaldybė
Kalvarijos savivaldybė
Kazlų rūdos savivaldybė
Marijampolės savivaldybė
Šakių rajono savivaldybė
Vilkaviškio rajono savivaldybė
150
7.
Tauragės rajono  savivaldybė
Jurbarko rajono savivaldybė
Pagėgių savivaldybė
Šilalės rajono savivaldybė
Tauragės rajono savivaldybė
130
8.
Telšių rajono savivaldybė 
Mažeikių rajono savivaldybė
Plungės rajono savivaldybė
Rietavo savivaldybė
Telšių rajono savivaldybė
130
9.
Alytaus miesto savivaldybė
Alytaus miesto savivaldybė
Alytaus rajono savivaldybė
Druskininkų savivaldybė
Lazdijų rajono savivaldybė
Varėnos rajono savivaldybė
130
10.
Utenos rajono savivaldybė
Anykščių rajono savivaldybė
Ignalinos rajono savivaldybė
Molėtų rajono savivaldybė
Utenos rajono savivaldybė
Visagino savivaldybė
Zarasų rajono savivaldybė
130

4. Pripažinti netekusiais galios:
4.1. Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 15 d. sprendimą V-872 „Dėl laboratorinių tyrimų COVID-19 ligai (koronaviruso infekcijai) diagnozuoti socialines paslaugas teikiančių įstaigų darbuotojams prevencinių tikslu organizavimo“ su visais pakeitimais ir papildymais;
4.2. Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-984 „Dėl prevencinių laboratorinių tyrimų COVID-19 ligai (koronaviruso infekcijai) nustatyti“ su visais pakeitimais ir papildymais;
4.3. Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 30 d. sprendimą Nr. V-1052 „Dėl prevencinių laboratorinių tyrimų COVID-19 ligai (koronaviruso infekcijai) diagnozuoti vaistinių darbuotojams“ su visais pakeitimais ir papildymais;
4.4. Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 30 d. sprendimą Nr. V-1055 „Dėl prevencinių laboratorinių tyrimų COVID-19 ligai (koronaviruso infekcijai) diagnozuoti prekybos vietų darbuotojams“ su visais pakeitimais ir papildymais;
4.5. Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. gegužės 8 d. sprendimą Nr. V-1104 „Dėl prevencinių laboratorinių tyrimų COVID-19 ligai (koronaviruso infekcijai) diagnozuoti ikimokyklinio ir priešmokyklinio ugdymo įstaigų darbuotojams“.
5. Nustatyti, kad šis sprendimas įsigalioja 2020 m. gegužės 20 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		Aurelijus Veryga


Lietuvos Respublikos sveikatos apsaugos ministro 
– valstybės lygio ekstremaliosios situacijos 
valstybės operacijų vadovo 
2020 m.    gegužės 15   d. sprendimo Nr. V-1184    
priedas


MAKSIMALUS MOBILAUS PUNKTO PAIMTŲ asmenų, KURIEMS SAVIVALDYBIŲ MOBILIUOSE PUNKTUOSE ATLIEKAMI laboratoriniai tyrimai COVID-19 ligAI (koronaviruso infekcijAI) nustatyti, grupĖS ĖMINIŲ KIEKIS PER PARĄ  

Eil. Nr.
Asmenų, kuriems savivaldybės mobiliame punkte atliekami laboratoriniai tyrimai COVID-19 ligai (koronaviruso infekcijai) nustatyti grupė (toliau – grupė)
Maksimalus mobilaus punkto paimtų grupės ėminių kiekis per parą (proc. nuo visų mobilaus punkto paimtų ėminių per parą)
1.
Asmenys, kuriems pasireiškia bent vienas ūmios kvėpavimo takų infekcijos simptomas
40
2.
Asmenys dėl lengvos COVID-19 ligos (koronaviruso infekcijos) formos ambulatoriškai gydėsi namuose

3.
Asmenys, kuriems bus teikiamos planinės intervencinės asmens sveikatos priežiūros paslaugos 

4.
Asmens sveikatos priežiūros įstaigų darbuotojai 
20
5.
Socialinės globos įstaigų darbuotojai
20
6.
Iš užsienio šalių grįžę asmenys
10
7. 
Kiti 
10

