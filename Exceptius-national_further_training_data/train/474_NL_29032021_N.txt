Regeling van de Minister van Landbouw, Natuur en Voedselkwaliteit van 25 maart 2021, nr. WJZ/21071627, houdende wijziging van de Regeling nationale EZK- en LNV-subsidies en de Regeling openstelling EZK- en LNV-subsidies 2021 in verband met verlenging van de openstelling van de subsidiemodule Borgstelling MKB-landbouwkredieten en tijdelijke borgstelling MKB-visserij- en aquacultuurkredieten vanwege de uitbraak van het coronavirus
De Minister van Landbouw, Natuur en Voedselkwaliteit,

Gelet op de artikelen 16 en 17, vierde lid, van het Kaderbesluit nationale EZK- en LNV-subsidies;

Besluit:

ARTIKEL I
In artikel IV, tweede lid, van de Regeling van de Minister van Landbouw, Natuur en Voedselkwaliteit van 9 april 2020, houdende wijziging van de Regeling nationale EZK- en LNV-subsidies en de Regeling openstelling EZK- en LNV-subsidies 2020 in verband met de tijdelijke uitbreiding van titel 2.5. Borgstelling MKB-landbouwkredieten tot MKB-visserij- en aquacultuurkredieten vanwege de uitbraak van het coronavirus (Stcrt. 2020, 21471) wordt ‘1 april 2021’ vervangen door ‘1 januari 2022’.

ARTIKEL II
In de tabel van artikel 1 van de Regeling openstelling EZK- en LNV-subsidies 2021 wordt in de vierde rij betreffende titel 2.5, Borgstelling MKB-landbouwkredieten en tijdelijke borgstelling MKB-visserij- en aquacultuurkredieten, ‘18-3-2020 t/m 31-3-2021’ vervangen door ‘18-3-2020 t/m 31-12-2021’.

ARTIKEL III
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

’s-Gravenhage, 25 maart 2021
De Minister van Landbouw, Natuur en Voedselkwaliteit,
C.J. Schouten

TOELICHTING1. Algemeen
Door de aanhoudende economische gevolgen van de COVID-19-pandemie blijft het van belang dat MKB-landbouwbedrijven die daardoor in liquiditeitsproblemen komen, en MKB-visserij- en aquacultuurbedrijven die met dezelfde problemen kampen, gebruik kunnen blijven maken van de tijdelijke uitbreidingen van de subsidiemodule Borgstelling MKB-landbouwkredieten (titel 2.5 van de Regeling nationale EZK- en LNV-subsidies). Die uitbreidingen, aangeduid als BL-C, zijn ingevoerd met de Regeling van de Minister van Landbouw, Natuur en Voedselkwaliteit van 18 maart 2020, tot wijziging van de Regeling nationale EZK- en LNV-subsidies in verband met tijdelijke uitbreiding van de Borgstelling MKB-landbouwkredieten vanwege de uitbraak van het coronavirus (Stcrt. 2020, 17287) en later gewijzigd in de Regeling van de Minister van Landbouw, Natuur en Voedselkwaliteit van 9 april 2020, houdende wijziging van de Regeling nationale EZK- en LNV-subsidies en de Regeling openstelling EZK- en LNV-subsidies 2020 in verband met de tijdelijke uitbreiding van titel 2.5. Borgstelling MKB-landbouwkredieten tot MKB-visserij- en aquacultuurkredieten vanwege de uitbraak van het coronavirus (Stcrt. 2020, 21471). De tweede uitbreiding van de BL-C ten behoeve van de visserij- en aquacultuursector geldt tot 1 april 2021. Om de hierboven genoemde redenen is besloten om BL-C voor alle doelgroepen te verlengen tot en met 31 december 2021. Daarnaast dient de BL-C open te worden gesteld tot en met 31 december 2021. De onderhavige regeling voorziet hierin. Op deze wijze wordt ook aangesloten bij de openstelling van de subsidiemodule Borgstelling MKB-kredieten voor corona-overbruggingsfinanciering (BMKB-C) van de Staatssecretaris van Economische Zaken en Klimaat tot en met 31 december 2021.

Doordat de Staat voor een deel borg staat, kunnen banken en andere financiers aan MKB-landbouwbedrijven en MKB-visserij- en aquacultuurbedrijven het verstrekken van corona-overbruggingsfinanciering voortzetten. Het kan dan gaan om een tijdelijk overbruggingskrediet of een ophoging van het rekening-courantkrediet (RC-krediet) of opschorting van aflossingen van bestaande kredietlijnen. Op deze manier kan gezorgd worden voor meer financiële armslag voor MKB-landbouwbedrijven en MKB-visserij- en aquacultuurbedrijven die in de problemen komen door de (voortdurende) COVID-19-pandemie en werkkapitaal en/of liquiditeit nodig hebben.

2. Staatssteun
De subsidie, bedoeld in artikel 2.5.2, van de Regeling nationale EZK- en LNV-subsidies, houdt staatssteun in. De staatssteun wordt gerechtvaardigd door de algemene groepsvrijstellingsverordening, in het bijzonder de artikelen 1, derde lid, aanhef en onderdelen a en b, en 21 van die verordening.

3. Regeldruk
De regeling brengt geen gevolgen voor de regeldruk voor de ondernemers of financiers met zich.

4. Inwerkingtreding
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. Dit is geen vast verandermoment als bedoeld in aanwijzing 4.17, tweede lid, van de Aanwijzingen voor de regelgeving. Tevens wordt afgeweken van de regel dat tussen de publicatiedatum en het tijdstip van inwerkingtreding een termijn van minimaal twee maanden in acht wordt genomen. Deze afwijkingen worden gerechtvaardigd doordat de doelgroep van deze regeling gebaat is bij een spoedige inwerkingtreding. Een en ander spreekt voor zich gelet op de aard van de problematiek waar ondernemers als gevolg van de uitbraak van het coronavirus mee worden geconfronteerd.

De Minister van Landbouw, Natuur en Voedselkwaliteit,
C.J. Schouten

