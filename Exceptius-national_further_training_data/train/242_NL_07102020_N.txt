Besluit van de directeur van Octrooicentrum Nederland van 30 september 2020 betreffende de verdere verlenging van de toepassingsperiode van drie besluiten genomen onder de Tijdelijke rijkswet voorziening Rijksoctrooiwet 1995 COVID-19 (Besluit tot verlenging toepassingsperiode van drie COVID-19 termijnverlengingen ROW 1995 tot en met eind november 2020)
De directeur van Octrooicentrum Nederland,

gelet op artikel 1 van de Tijdelijke rijkswet voorziening Rijksoctrooiwet 1995 COVID-19 (Stb. 2020, 273),

gelet op artikel 4 van het Besluit van 28 september 2020 tot wijziging van enkele vervaldata van wettelijke voorzieningen die zijn getroffen in verband met de uitbraak van COVID-19 (Stb. 2020, 364),

gezien het feit dat maatregelen die verband houden met de bestrijding van de verspreiding van COVID-19 onverminderd gehandhaafd blijven, dan wel versoepelingen worden teruggedraaid, waardoor het voldoen aan enkele termijnen in of onder de Rijksoctrooiwet 1995 (ROW 1995) voor octrooihouders en -aanvragers onder druk blijft staan,

heeft besloten tot de volgende verlenging:

Artikel 1 Verlenging van de toepassingsperiode van drie COVID-19 termijnverlengingen ROW 1995
1.De in artikel 1 van het ‘Besluit verlenging termijnen artikel 23 Uitvoeringsbesluit ROW 1995’ (Stcrt. 2020, 41154) genoemde periode van 12 maart 2020 tot en met 31 augustus 2020, welke was verlengd tot en met 30 september 2020 (Stcrt. 2020, 46357), wordt verder verlengd tot en met 30 november 2020.

2.De in artikel 1 van het ‘Besluit verlenging termijn artikel 23, derde lid, ROW 1995’ (Stcrt. 2020, 41156) genoemde periode van 12 maart 2020 tot en met 31 augustus 2020, welke was verlengd tot en met 30 september 2020 (Stcrt. 2020, 46357), wordt verder verlengd tot en met 30 november 2020.

3.De in artikel 1 van het ‘Besluit verlenging termijn artikel 9, achtste lid, ROW 1995’ (Stcrt. 2020, 41158) genoemde periode van 12 maart 2020 tot en met 31 augustus 2020, welke was verlengd tot en met 30 september 2020 (Stcrt. 2020, 46357), wordt verder verlengd tot en met 30 november 2020.

Artikel 2 Inwerkingtreding
Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst en werkt terug tot en met 30 september 2020.

Artikel 3 Citeertitel
Dit besluit wordt aangehaald als: Besluit tot verlenging toepassingsperiode van drie COVID-19 termijnverlengingen ROW 1995 tot en met eind november 2020.

Den Haag, 30 september 2020
D-J. de Groot
Directeur Octrooicentrum Nederland

TOELICHTINGVerlenging COVID-19 besluiten
Gebleken is dat de maatregelen ter voorkoming van de verspreiding van COVID-19 gehandhaafd blijven in Nederland en in vele andere landen, dan wel dat versoepelingen van maatregelen weer worden teruggedraaid. Hierdoor blijft het halen van enkele termijnen onder de ROW 1995 onder druk staan.

In de praktijk blijkt dat van de COVID-19 termijnverlenging voor de indiening van een vertaling van een Europees octrooi (artikel 23 Uitvoeringsbesluit ROW 1995) en van de COVID-19 termijnverlenging voor de indiening van voorgeschreven informatie en/of documenten met betrekking tot een ingeroepen recht van voorrang (artikel 9, achtste lid, ROW 1995), nog steeds geregeld gebruik moet worden gemaakt. Ook het tijdig indienen van een verzoek tot herstel in de vorige toestand, blijft in de praktijk onder druk staan. Daarom wordt de toepassingsperiode van drie COVID-19 besluiten:

−Besluit verlenging termijnen artikel 23 Uitvoeringsbesluit ROW 1995 (Stcrt 2020, 41154);

−Besluit verlenging termijn artikel 9, achtste lid, ROW 1995 (Stcrt 2020, 41158); en

−Besluit verlenging termijn artikel 23, derde lid, ROW 1995 (Stcrt 2020, 41156), welke reeds bij ‘Besluit tot verlenging toepassingsperiode van drie COVID-19 termijnverlengingen ROW 1995’ van 31 augustus 2020 was verlengd tot en met 30 september 2020 (Stcrt. 2020, 46357), verder verlengd tot en met 30 november 2020.

Terugwerkende kracht
Dit besluit heeft terugwerkende kracht. Dit is naar oordeel van de directeur van Octrooicentrum Nederland wenselijk opdat de toepassing van de termijnverlengingen in de praktijk naadloos doorloopt en is ook mogelijk gezien artikel 1, derde lid, van de Tijdelijke rijkswet voorziening Rijksoctrooiwet 1995 COVID-19.