Geachte voorzitter,

Gehoord hebbende het advies van het Outbreak Management Team van 21 december 2020 geef ik u, op basis van artikel 7 van de Wet publieke gezondheid, opdracht om uw bevoegdheden als bedoeld in de artikelen 53 en 54 van de Wet publieke gezondheid in te zetten om de verdere verspreiding van COVID-19 in Nederland tegen te gaan. De aanwijzingen van 30 november 2020 en 15 december 2020 blijven van kracht.

De ontwikkelingen omtrent het coronavirus (COVID-19) in het Verenigd Koninkrijk en Zuid-Afrika maken het noodzakelijk om aanvullende maatregelen te treffen voor passagiers die van het Verenigd Koninkrijk of van Zuid-Afrika per vliegtuig of schip naar Nederland reizen. Om deze reden wordt het per 23 december 2020 00.01 uur verplicht, vanaf het moment dat het vliegverbod en aanmeerverbod voor schepen met passagiers wordt opgeheven, voor alle reizigers uit het Verenigd Koninkrijk en Zuid-Afrika om een negatieve PCR-testuitslag te tonen voor vertrek naar Nederland. De uitzonderingen op deze verplichting worden op Rijksoverheid.nl gepubliceerd. De PCR test mag maximaal 72 uur voor de aankomst in NL afgenomen zijn.

De negatieve PCR-testuitslag gaat binnenkort ook voor alle overige vliegpassagiers gelden die vanuit een hoogrisicogebied naar Nederland vliegen. Op dit moment wordt onderzocht wanneer dit ingevoerd kan worden. Hier kom ik bij u op terug.

Ik verzoek u om de luchthavens opdracht te geven aan de luchtvaartmaatschappijen die op Nederland vliegen te verplichten om in het land van vertrek reeds te controleren of reizigers – waarvoor de negatieve testuitslag geldt – de negatieve testuitslag bezitten en of deze aan de voorwaarden voldoet. Indien dit niet het geval is, mag deze persoon het vliegtuig niet boarden.

Ik verzoek u daarnaast om de havens opdracht te geven om aan de rederijen die vanuit het Verenigd Koninkrijk op deze havens aanmeren op te leggen om de controle op de negatieve testuitslag te verrichten voordat de passagiers van boord mogen. Op grond van het VN Zeerechtverdrag (UNCLOS) kan deze maatregel niet buiten de Nederlandse Territoriale Zee worden opgelegd, maar aan hen wel worden verzocht om deze controle bij het aan boord gaan uit te voeren.

De testuitslag dient gecontroleerd te worden op de volgende aspecten:
- de persoonsgegevens (controle met gegevens paspoort);
- de PCR-test (moleculair);
- de uitslag is 'negatief';
- de datum en tijd, waarbij de test maximaal 72 uur oud mag zijn bij aankomst in Nederland;
- een logo of kenmerk van een instituut of arts;
- de testuitslag is in het Nederlands, Engels, Duits, Frans of Spaans.

Ik geef u daarnaast de opdracht om, via de haven of luchthavens, de rederijen dan wel de luchtvaartmaatschappijen hun passagiers te (laten) informeren over de verplichting om de negatieve testuitslag te hebben om naar Nederland te mogen reizen en bij aankomst moeten niet-EU/Schengen burgers in Nederland een door de reiziger ingevulde en ondertekende testverklaring bij zich te hebben. Meer informatie over de maatregelen staat op: www.rijksoverheid.nl/testverklaring en www.government.nl/testdeclaration. Partijen worden ook vanuit het ministerie van

Infrastructuur en Waterstaat geïnformeerd.
Ik verzoek u de rederijen en luchtvaartmaatschappijen die vertrekken vanaf het Verenigd Koninkrijk en Zuid-Afrika te verplichten om tijdens de reis een brief uit te reiken aan de reizigers. De brief die uitgereikt dient te worden is te vinden op: https://www.government.nl/documents/publications/2020/07/07/information-forpassengers-flying-to-and-from-the-netherlands

Tenslotte geef ik u de opdracht om steekproefsgewijs op de havens en luchthavens te controleren of aan de bovenstaande maatregelen wordt voldaan.

Ik verzoek u vriendelijk mij op de hoogte te houden van eventuele knelpunten die u in de uitvoering tegenkomt.

Hoogachtend,
De minister van Volksgezondheid,
Welzijn en Sport,
Hugo de Jonge