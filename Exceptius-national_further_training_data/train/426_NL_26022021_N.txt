Regeling van de Minister van Sociale Zaken en Werkgelegenheid van 17 februari 2021, nr. 2021-0000032759, tot wijziging van de Tijdelijke subsidieregeling loonkosten en inkomensverlies CN in verband met de introductie van een afwijkende bepaling van de loonkostensubsidie
De Minister van Sociale Zaken en Werkgelegenheid,

Gelet op artikel 3, eerste lid, van de Kaderwet SZW-subsidies;

Besluit:

ARTIKEL I
Na artikel 5 van de Tijdelijke subsidieregeling loonkosten en inkomensverlies CN wordt een artikel ingevoegd, luidende:

Artikel 5a Hogere subsidie loonkosten werkgever
1.In afwijking van artikel 5, eerste lid, wordt de subsidie op verzoek van de werkgever niet verminderd naar rato van het aantal uren dat een werknemer werkzaamheden verricht, indien tegelijkertijd voldaan wordt aan de volgende voorwaarden:

a.de werkgever heeft over de periode van 1 juli tot en met 30 september 2020 subsidie op grond van de Regeling subsidie financiering vaste lasten getroffen ondernemingen Covid-19 BES ontvangen; en

b.in het kader van de toepassing van genoemde regeling is bij de werkgever een omzetverlies van 50% of meer vastgesteld.

2.De afwijking, bedoeld in het eerste lid, geldt voor maximaal 25 procent van het aantal wekelijkse arbeidsuren van de binnen de onderneming werkzame werknemers.

3.Indien de minister heeft vastgesteld dat aan de voorwaarden, bedoeld in het eerste lid, wordt voldaan, gaat het recht op de hogere subsidie in op een door de minister te bepalen tijdstip, dat ligt op of na de dag waarop de Regeling van de Minister van Sociale Zaken en Werkgelegenheid van 17 februari 2021, nr. 2021-0000032759, tot wijziging van de Tijdelijke subsidieregeling loonkosten en inkomensverlies CN in verband met de introductie van een afwijkende bepaling van de loonkostensubsidie (Stcrt. 2021, 9272) in werking treedt en wordt vastgesteld op een datum die ligt uiterlijk twee weken na het in het eerste lid gedane verzoek.

ARTIKEL II
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

Den Haag, 17 februari 2021
De Minister van Sociale Zaken en Werkgelegenheid,
W. Koolmees

TOELICHTINGAlgemeen
Het kabinet heeft onlangs € 7,6 miljard aan extra steun vrijgemaakt voor Europees Nederland1. Onderdeel van deze steun was het verhogen van het subsidiepercentage in de Derde tijdelijke noodmaatregel overbrugging voor behoud van werkgelegenheid (hierna NOW) van 80% naar 85% in het eerste en tweede kwartaal van 2021, om zo banen en bedrijvigheid te blijven behouden. Het kabinet wil deze intensivering in de NOW ook doorvertalen naar het werkgeversdeel in het steunpakket voor Caribisch Nederland, met dien verstande dat is bekeken op welke manier de intensivering in de context van Caribisch Nederland het meest doelmatig en doeltreffend is. Vanuit dit uitgangspunt wordt ook nu een maatwerkaanpak voorgestaan, die recht doet aan de lokale eilandelijke context en rekening houdt met de uitvoerbaarheid.

Het kabinet kiest ervoor om de intensivering op de loonkostensubsidie voor Bonaire, Sint Eustatius en Saba te vertalen naar meer ruimte voor de meest getroffen werkgevers om personeel binnen de subsidieregeling te laten werken. Omdat er in de openbare lichamen – anders dan in Europees Nederland – sprake is van subsidiëring op het niveau van de individuele werknemer, is het verrichten van arbeid in combinatie met een beroep op de regeling in beginsel niet toegestaan. Door het verruimen van de mogelijkheid daartoe worden bedrijven ondersteund om in een situatie waarin (verdere) opstart van werkzaamheden nog onrendabel is, toch bedrijfsactiviteiten te hervatten of uit te breiden. Hierbij kan worden gedacht aan bijvoorbeeld een hotel dat zonder de mogelijkheid van doorlopende subsidie niet rendabel zou kunnen opstarten. Door de subsidie te laten doorlopen wordt een snellere opstart bevorderd, die er uiteindelijk toe kan leiden dat werknemers eerder uit de subsidieregeling kunnen omdat het bedrijf klaar is voor de toeristenstroom die hopelijk weer snel naar Caribisch Nederland op gang komt. Zodra het omzetverlies onder de grens van 20% komt te liggen, vervalt immers de aanspraak op subsidie op grond van de Tijdelijke subsidieregeling loonkosten en inkomensverlies CN. Bovendien draagt het bij aan het ‘werkfit’ houden van werknemers, waardoor zij maximaal inzetbaar blijven.

Bij de vormgeving van de verruiming voor de mogelijkheid om werknemers binnen de subsidieregeling aan het werk te houden staat voorop dat het moet gaan om bedrijven die door de coronacrisis zwaar zijn geraakt. Van een algehele versoepeling is geen sprake. Voor het bepalen van de doelgroep wordt aangesloten bij de Regeling subsidie financiering vaste lasten getroffen ondernemingen Covid-19 BES (TVL), waarbij de verruiming zich zal beperken tot ondernemingen met een omzetverlies van minimaal 50% binnen het regime van de TVL, en die over het derde kwartaal 2020 met succes een beroep op die regeling hebben gedaan.

Op verzoek van de ondernemer kan binnen het tijdvak vanaf de inwerkingtreding van de onderhavige wijzigingsregeling tot en met de einddatum van de periode waarover subsidie op grond van de Tijdelijke subsidieregeling loonkosten en inkomensverlies CN kan worden verleend (12 juli 2021), het verrichten van werkzaamheden met behoud van subsidie worden toegestaan voor maximaal 25 procent van het aantal wekelijkse arbeidsuren van de binnen de onderneming werkzame werknemers als geheel. De werkgever dient voor een beroep op deze uitzonderingsbepaling een aparte daartoe strekkende aanvraag in te dienen bij de RCN-unit SZW.

De RCN-unit SZW heeft de bedrijven die voldoen aan de voorwaarde van tenminste 50% omzetverlies en subsidie uit de TVL-regeling, nauwkeurig in beeld. Het betreft 115 ondernemingen in Caribisch Nederland, die potentieel een beroep op deze aangepaste regeling kunnen doen. Er zijn naar verwachting geen extra uitgaven ten opzichte van de reeds begrote uitgaven, omdat enkel de bedrijven die aan bovengenoemde omschrijving voldoen en alleen voor werknemers waarvoor al loonkostensubsidie wordt verstrekt, van deze ruimere regeling gebruik kunnen maken.

De Tijdelijke subsidieregeling loonkosten en inkomensverlies CN kan worden herzien, zodra de situatie in Caribisch Nederland daartoe aanleiding geeft. Dit geldt in het bijzonder voor de onderhavige verruiming op de ruimte om te werken, die kan worden afgebouwd of ingetrokken zodra de economie in Caribisch Nederland weer substantieel en duurzaam op niveau komt.

Uitvoering RCN-unit SZW
De lokale RCN-unit SZW, die onderdeel is van het Ministerie van Sociale Zaken en Werkgelegenheid, voert de Tijdelijke subsidieregeling loonkosten en inkomensverlies CN uit. Zoals eerder toegelicht in de Kamerbrief van 31 maart 20202, worden aanvragen met het oog op de uitvoerbaarheid marginaal getoetst, waarbij achteraf steekproefsgewijs wordt gecontroleerd. Dit is ook het uitgangspunt voor de nu in te voeren verbijzondering, waarbij een mogelijk rechtmatigheidsrisico op voorhand wordt geaccepteerd. Dankzij deze aanpak is de RCN-unit SZW in staat deze voor de schaal van Caribisch Nederland substantiële uitvoeringstaak op zich te nemen en kan tijdige uitbetaling worden geborgd. De RCN-unit SZW heeft in de achterliggende periode een prestatie van formaat geleverd en is zeer gemotiveerd om dat de komende periode te blijven doen.

Inwerkingtreding
Teneinde zo snel mogelijk uitvoering te geven aan de wijzigingen die met deze regeling worden doorgevoerd treedt de wijziging de dag na plaatsing in de Staatscourant in werking. De RCN-unit SZW zal aan de onderhavige verruiming passende bekendheid geven en stelt formulieren beschikbaar waarmee een beroep op deze uitzonderingsbepaling kan worden gedaan.

De Minister van Sociale Zaken en Werkgelegenheid,
W. Koolmees

1
Kamerstukken I 2020/21 35 420, nr. AB.

2
Kamerstukken II 2019/20, 35 420, nr. 9, p. 3.

