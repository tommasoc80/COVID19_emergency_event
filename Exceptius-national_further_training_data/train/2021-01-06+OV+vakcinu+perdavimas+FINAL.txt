LIETUVOS RESPUBLIKOS SVEIKATOS APSAUGOS MINISTRAS,
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL VALSTYBĖS BIUDŽETO LĖŠOMIS ĮSIGYTŲ VAKCINŲ NUO COVID-19 LIGOS (KORONAVIRUSO INFEKCIJOS) IR SKIEPIJIMUI REIKALINGŲ PRIEMONIŲ PASKIRSTYMO ASMENS SVEIKATOS PRIEŽIŪROS ĮSTAIGOMS 

2021 m. sausio 6 d. Nr. V-12
Vilnius

Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. lapkričio 4 d. nutarimu Nr. 1226 „Dėl karantino Lietuvos Respublikos teritorijoje paskelbimo“, Lietuvos Respublikos Vyriausybės 2020 m. vasario 16 d. nutarimu Nr. 1419 „Dėl valstybės lygio ekstremaliosios situacijos valstybės operacijų vadovo paskyrimo“, Gyventojų skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina organizavimo tvarkos aprašu, patvirtintu Lietuvos Respublikos sveikatos apsaugos ministro 2020 m. gruodžio 23 d. įsakymu Nr. V-2997 „Dėl Gyventojų skiepijimo valstybės biudžeto lėšomis įsigyjama COVID-19 ligos (koronaviruso infekcijos) vakcina organizavimo tvarkos aprašo patvirtinimo“ (toliau – aprašas), bei siekdamas užtikrinti asmens sveikatos priežiūros įstaigų aprūpinimą vakcina nuo COVID-19 ligos (koronaviruso infekcijos) ir sklandų skiepijimo vakcina nuo COVID-19 ligos (koronaviruso infekcijos) procesą, n u s p r e n d ž i u: 
Pavesti:
1. Paslaugų dėl COVID-19 ligos (koronaviruso infekcijos) teikimą organizuojančioms asmens sveikatos priežiūros įstaigoms, nurodytoms Lietuvos Respublikos Vyriausybės 2020 m. lapkričio 4 d. nutarimo Nr. 1226 „Dėl karantino Lietuvos Respublikos teritorijoje paskelbimo“ (toliau – nutarimas) priede (toliau – paslaugas organizuojanti ASPĮ), kurios apraše nustatyta tvarka COVID-19 vakcinaciją organizuojančiose asmens sveikatos priežiūros įstaigose, nurodytose apraše (kurios užsakė mažiau kaip vieną išorinę vakcinos pakuotę), bei pasitelkiamose ASPĮ, nurodytose nutarimo priede, (toliau kartu – vakcinas priimančios ASPĮ) organizuoja skiepijimą ypač žemos temperatūros (-70o C ir žemesnės) sąlygomis saugomomis COVID-19 ligos (koronaviruso infekcijos) vakcinomis (toliau – „ledo“ vakcina), užtikrinti, kad „ledo“ vakcinų siuntos į vakcinas priimančias ASPĮ atitiktų šiuos reikalavimus:
1.1. nebūtų pažeista „ledo“ vakcinos vidinė pakuotė; 
1.2. būtų paženklintos nurodant „ledo“ vakcinos pavadinimą, registruotoją (gamintoją), seriją, dozių skaičių, laikymo temperatūrą, atitirpinimo datą (jei siunčiama atitirpinta vakcina), siuntą perduodančios paslaugas organizuojančios ASPĮ ir siuntą gaunančios vakcinas priimančios ASPĮ pavadinimus ir siuntos supakavimo datą; 
1.3. būtų laikomos ir transportuojamos gamintojo nustatytomis sąlygomis, kad nebūtų pažeista „ledo“ vakcinų kokybė;
1.4. kartu su kiekviena „ledo“ vakcinos siunta būtų pateikti „ledo“ vakcinos pakuotės lapeliai lietuvių kalba bei informacija, kur galima rasti Europos Komisijos patvirtinto „ledo“ vakcinos pakuotės lapelio informaciją ir charakteristikų santrauką, nurodant interneto svetainės adresą. Pateikiamų pakuotės lapelių skaičius turi būti ne mažesnis negu tiekiamų „ledo“ vakcinų dozių skaičius. 
2. Vakcinas priimančioms ASPĮ:
2.1. priimti perduodamas „ledo“ vakcinas;
2.2. „ledo“ vakcinas laikyti gamintojo nustatytomis sąlygomis; 
2.3. užtikrinti, kad skiepijimai „ledo“ vakcinomis būtų atliekami vadovaujantis „ledo“ vakcinos charakteristikų santrauka ir apraše nustatyta tvarka.
3. Paslaugas organizuojančioms ASPĮ ir vakcinas priimančioms ASPĮ vykdyti atitinkamai perduodamų ir gaunamų vakcinų apskaitą.



Sveikatos apsaugos ministras, valstybės lygio
ekstremaliosios situacijos valstybės operacijų vadovas 	 			           Arūnas Dulkys

