LIETUVOS RESPUBLIKOS SVEIKATOS APSAUGOS
MINISTRAS–VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL LIETUVOS RESPUBLIKOS SVEIKATOS APSAUGOS 
MINISTRO – VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVO 2020 M. BALANDŽIO 1 D. SPRENDIMO 
NR. V-654 „DĖL PACIENTŲ, SERGANČIŲ LENGVOS FORMOS COVID-19 LIGA (KORONAVIRUSO INFEKCIJA), IZOLIACIJOS ORGANIZAVIMO MEDICININĖS REABILITACIJOS ĮSTAIGOSE“ PAKEITIMO

2020 m.  birželio 9 d.  Nr. V-1413
Vilnius

1. Pakeičiu Lietuvos Respublikos sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 1 d. sprendimą Nr. V-654 „Dėl pacientų, sergančių lengvos formos COVID-19 liga (koronaviruso infekcija), izoliacijos organizavimo medicininės reabilitacijos įstaigose“ ir jį išdėstau nauja redakcija:

„LIETUVOS RESPUBLIKOS SVEIKATOS APSAUGOS
MINISTRAS–VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL PACIENTŲ, serganČIŲ LENGVOS FORMOS COVID-19 ligA (koronaviruso infekcijA), izoliacijos ORGANIZAVIMO VŠĮ ABROMIŠKIŲ REABILITACINĖJE LIGONINĖJE

Vadovaudamasis Lietuvos Respublikos civilinės saugos įstatymo 14 straipsnio 9 punktu, 15 straipsnio 2 dalies 4 punktu, Lietuvos Respublikos žmonių užkrečiamųjų ligų profilaktikos ir kontrolės  įstatymo 25 straipsnio 3 dalimi, 37 straipsnio 2 dalies 1 punktu, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“ ir siekdamas organizuoti tinkamą pagalbą Lietuvos Respublikos gyventojams n u s p r e n d ž i u:
Įpareigoti:
1. VšĮ Abromiškių reabilitacinę ligoninę sudaryti sąlygas izoliuoti pacientus, sergančius lengvos formos COVID-19 liga (koronaviruso infekcija) (toliau – pacientai), pagal Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisyklių, patvirtintų Lietuvos Respublikos sveikatos apsaugos ministro 2020 m. kovo 12  d. įsakymu Nr. V-352 „Dėl Asmenų, sergančių COVID-19 liga (koronaviruso infekcija), asmenų, įtariamų, kad serga COVID-19 liga (koronaviruso infekcija), ir asmenų, turėjusių sąlytį, izoliavimo namuose, kitoje gyvenamojoje vietoje ar savivaldybės administracijos numatytose patalpose taisyklių patvirtinimo“ reikalavimus laikantis šių principų:
1.1. suteikti izoliacijos patalpas pacientams, kad būtų užtikrintas jų pačių savarankiškas ambulatorinis gydymas pacientui nuotoliniu būdu konsultuojantis su savo šeimos gydytoju;
1.2. paskirti budintį slaugytoją, atsakingą už paciento sveikatos būklės stebėseną, kuris:
1.2.1. 1 kartą per dieną, pagal galimybes naudodamasis nuotolinėmis ryšio priemonėmis (telefonu), įvertina izoliuoto paciento savijautą, kūno temperatūrą;
1.2.2. duomenis apie pacientą žymi formoje Nr. 025/a-LK „Asmens ambulatorinio gydymo statistinė kortelė“;
1.2.3. pablogėjus paciento sveikatos būklei, skambina į Bendrąjį pagalbos centrą telefono numeriu 112, kad pacientą pervežtų į sveikatos priežiūros įstaigą, teikiančią sveikatos priežiūros paslaugas dėl COVID-19 ligos (koronaviruso infekcijos) pagal Lietuvos Respublikos sveikatos apsaugos ministro 2020 m. kovo 4 d. įsakymą Nr. V-281 „Dėl Sveikatos priežiūros paslaugų dėl COVID-19 ligos (koronaviruso infekcijos) organizavimo tvarkos aprašo patvirtinimo“ (toliau – COVID-19 ligoninė).
1.3. užtikrinti, kad personalas teikiantis sveikatos priežiūros paslaugas pacientams, neteiktų medicininės reabilitacijos paslaugų;
1.4. pacientus izoliuoti atskirose patalpose, kuriose neapgyvendinami pacientai gaunantys medicininės reabilitacijos paslaugas;
1.5. prireikus organizuoti socialinių paslaugų, tokių kaip vaistinių preparatų pacientams, sergantiems lėtinėmis ligomis, pristatymas į VšĮ Abromiškių reabilitacinę ligoninę, teikimą;
1.6. užtikrinti VšĮ Abromiškių reabilitacinėje ligoninėje (aplinkos (patalpų, daiktų, įrenginių) paviršių valymas ar dezinfekcija, pacientų nešvarių skalbinių tvarkymas ir kt.) infekcijų kontrolės reikalavimus ne rečiau kaip 1 kartą per savaitę pagal Lietuvos higienos normos HN 47-1:2012 „Sveikatos priežiūros įstaigos. Infekcijų kontrolės reikalavimai“, patvirtintos Lietuvos Respublikos sveikatos apsaugos ministro 2012 m. spalio 19 d. įsakymu Nr. V-946 „Dėl Lietuvos higienos normos HN 47-1:2012 „Sveikatos priežiūros įstaigos. Infekcijų kontrolės reikalavimai“ patvirtinimo“, reikalavimus ir Lietuvos Respublikos sveikatos apsaugos ministerijos interneto svetainėje http://sam.lrv.lt/lt/news/koronavirusas/informacija-sveikatos-prieziuros-specialistams skelbiamas rekomendacijas;
1.7. užtikrinti, kad pacientų nešvarūs skalbiniai būtų skalbiami pagal Lietuvos higienos normos HN 130:2012 „Skalbyklų paslaugų sveikatos saugos reikalavimai“, patvirtintos Lietuvos Respublikos sveikatos apsaugos ministro 2012 m. sausio 13 d. įsakymu Nr. V-22 „Dėl Lietuvos higienos normos HN 130:2012 „Skalbyklų paslaugų sveikatos saugos reikalavimai“ patvirtinimo“ reikalavimus;
1.8. organizuoti pacientų maitinimą;
1.9. organizuoti mobilios brigados atvykimą į VšĮ Abromiškių reabilitacinę ligoninę paimti tepinėlio, siekiant nustatyti, ar paciento tepinėliuose tebėra SARS-CoV-2 virusas. Pirmą kartą tepinėlis imamas ne anksčiau kaip praėjus 14 dienų nuo COVID-19 ligos diagnozavimo dienos arba ne anksčiau kaip po 3 dienų, pasibaigus karščiavimui (nevartojant antipiretikų):
1.9.1. jeigu du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose nerandama SARS-CoV-2 viruso, pacientas laikomas pasveikusiu ir jis išrašomas iš VšĮ Abromiškių reabilitacinės ligoninės;
1.9.2. jeigu iš paciento nosiaryklės paimtame tepinėlyje randamas SARS-CoV-2 virusas, tyrimas kartojamas ne anksčiau kaip po 14 kalendorinių dienų. Jeigu du kartus iš eilės ne trumpesniu kaip 24 val. intervalu iš paciento nosiaryklės paimtuose tepinėliuose nerandama SARS-CoV-2 viruso, pacientas laikomas pasveikusiu ir išrašomas iš VšĮ Abromiškių reabilitacinės ligoninės;
1.9.3. jeigu pacientui, kuriam buvo diagnozuota COVID-19 liga, tepinėliai dėl SARS-CoV-2 viruso šio punkto nustatyta tvarka nebuvo imami, laikoma, kad po 37 kalendorinių dienų nuo COVID-19 ligos diagnozavimo dienos pacientas yra pasveikęs ir jis išrašomas iš VšĮ Abromiškių reabilitacinės ligoninės.
1.10. apie paciento išrašymą iš VšĮ Abromiškių reabilitacinės ligoninės informuoti pirminės ambulatorinės asmens sveikatos priežiūros, prie kurios yra prisirašęs pacientas, įstaigą (paciento šeimos gydytojas).
2. COVID-19 ligonines ir karščiavimo klinikas informuoti VšĮ Abromiškių reabilitacinę ligoninę apie COVID-19 liga sergančius pacientus, kurie turi būti pervežti į VšĮ Abromiškių reabilitacinę ligoninę.
3. Savivaldybių administracijų direktorius organizuoti: 
3.1. pacientų pervežimą į VšĮ Abromiškių reabilitacinę ligoninę iš COVID-19 ligoninių ir gyvenamųjų vietų, kai COVID-19 liga (koronaviruso infekcija) patvirtinta mobiliame punkte ar karščiavimo klinikoje, prieš tai informavus VšĮ Abromiškių reabilitacinę ligoninę, kiek, kokios lyties ir amžiaus grupės (vaikas ar suaugęs) pacientų atvežama, apie pacientų giminystės ryšius;
3.2. VšĮ Abromiškių reabilitacinės ligoninės apsaugą ir viešosios tvarkos užtikrinimą.“
2. Nustatau, kad šis sprendimas įsigalioja 2020 m. birželio 17 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas	Aurelijus Veryga
