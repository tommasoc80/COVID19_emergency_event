Regeling van de Minister van Onderwijs, Cultuur en Wetenschap van 24 september 2020, nr. 25457028, houdende wijziging van de Subsidieregeling flexibel beroepsonderwijs derde leerweg in verband met een verlenging van de aanvraagperiode voor het kalenderjaar 2021 in verband met de uitbraak van COVID-19
De Minister van Onderwijs, Cultuur en Wetenschap,

Gelet op de artikelen 2 en 4 van de Wet overige OCW-subsidies en de artikelen 1.3 en 2.1 van de Kaderregeling subsidies OCW, SZW en VWS;

Besluit:

ARTIKEL I. WIJZIGING SUBSIDIEREGELING FLEXIBEL BEROEPSONDERWIJS DERDE LEERWEG
Artikel 7, eerste lid, onderdeel b, van de Subsidieregeling flexibel beroepsonderwijs derde leerweg, komt te luiden:

b.voor het kalenderjaar 2021: uiterlijk op 15 december 2020, met dien verstande dat aanvragen die na 1 oktober 2020 worden ingediend, voor toepassing van artikel 9 worden gerangschikt na de aanvragen die op of vóór 1 oktober 2020 werden ingediend; en

ARTIKEL II. INWERKINGTREDING
Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.

Deze regeling zal met de toelichting in de Staatscourant worden geplaatst.

De Minister van Onderwijs, Cultuur en Wetenschap,
I.K. van Engelshoven
TOELICHTING
In verband met de uitbraak van COVID-19 zijn een aantal samenwerkingsverbanden van publieke en private mbo-instellingen niet in staat om voor de sluitingsdatum van 1 oktober 2020 een subsidieaanvraag in te dienen voor het ontwikkelen van flexibele opleidingsprogramma’s voor werkenden en werkzoekenden. Mbo-instellingen zijn tot nu toe vooral bezig geweest om rekening houdend met de regionale, lokale en landelijke maatregelen voor COVID-19 invulling te geven aan de combinatie van fysiek- en afstandsonderwijs voor dit nieuwe studiejaar. Daarbij vraagt de problematiek rondom de stagetekorten vanwege COVID-19, veel inzet van mbo-instellingen. Zij zijn vooral bezig geweest om te zorgen dat er voldoende stagemogelijkheden zijn voor hun studenten. Het voorbereiden van een subsidieaanvraag voor het ontwikkelen van flexibele opleidingsprogramma’s voor werkenden en werkzoekenden is een complex traject en vraagt derhalve om een behoorlijke inspanning van mbo-instellingen. Zij moeten o.a. met verschillende samenwerkingspartners de subsidieaanvraag voorbereiden.

Gelet op de gevolgen van COVID-19, in combinatie met de complexiteit van het voorbereiden van een subsidieaanvraag, is besloten om de sluitingsdatum van 1 oktober 2020 te verlengen naar 15 december 2020. Zo worden samenwerkingsverbanden, die door de coronacrisis niet in staat zijn tijdig een subsidieaanvraag te doen, voor de aanvraagronde met sluitingsdatum 1 oktober, alsnog in de gelegenheid gesteld dat tot en met 15 december 2020 te doen. Voor de aanvragen die na 1 oktober (het einde van de oorspronkelijke aanvraagperiode) zijn ingediend, geldt evenwel dat zij in de rangschikking worden geplaatst na de aanvragen die wel op of vóór 1 oktober zijn ingediend. Daarmee wordt voorkomen dat de verlenging van de aanvraagperiode benadelend zou werken voor de eerder tijdig ingediende aanvragen.

Inwerkingtreding
Deze regeling treedt – aangezien de huidige aanvraagperiode eindigt op 1 oktober a.s. – in werking met ingang van de dag na de datum van publicatie. Hierbij wordt afgeweken van de uit het kabinetsbeleid voortvloeiende vaste verandermomenten. In dit geval is een afwijking van de vaste verandermomenten niet bezwaarlijk, omdat de wijziging begunstigend is voor de aanvragers.

De Minister van Onderwijs, Cultuur en Wetenschap,
I.K. van Engelshoven