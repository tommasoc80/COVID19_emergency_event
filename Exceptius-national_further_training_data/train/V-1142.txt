
LIETUVOS RESPUBLIKOS SVEIKATOS APSAUGOS MINISTRAS –
VALSTYBĖS LYGIO EKSTREMALIOSIOS SITUACIJOS VALSTYBĖS OPERACIJŲ VADOVAS

SPRENDIMAS
DĖL COVID-19 LIGOS (KORONAVIRUSO INFEKCIJOS) VALDYMO PRIEMONIŲ NESTACIONARIOSE SOCIALINIŲ PASLAUGŲ ĮSTAIGOSE, ŠEIMYNOSE, GRUPINIO GYVENIMO IR BENDRUOMENINIUOSE VAIKŲ GLOBOS NAMUOSE

2020 m. gegužės 13 d. Nr. V-1142

Vilnius


Vadovaudamasis Lietuvos Respublikos civilinės saugos įstatymo 15 straipsnio 2 dalies 1 ir 4 punktais, Lietuvos Respublikos žmonių užkrečiamųjų ligų profilaktikos ir kontrolės įstatymo 37 straipsnio 2 dalies 1 punktu, Lietuvos Respublikos Vyriausybės 2020 m. vasario 26 d. nutarimu Nr. 152 „Dėl valstybės lygio ekstremaliosios situacijos paskelbimo“, Valstybiniu ekstremaliųjų situacijų valdymo planu, patvirtintu Lietuvos Respublikos Vyriausybės 2010 m. spalio 20 d. nutarimu Nr. 1503 „Dėl Valstybinio ekstremaliųjų situacijų valdymo plano patvirtinimo“, Lietuvos Respublikos Ministro Pirmininko 2020 m. vasario 27 d. potvarkiu Nr. 43 „Dėl valstybės lygio ekstremaliosios situacijos valstybės operacijų vadovo paskyrimo“, Lietuvos Respublikos Vyriausybės 2020 m. kovo 14 d. nutarimu Nr. 207 „Dėl karantino Lietuvos Respublikos teritorijoje paskelbimo“ (toliau – Nutarimas Nr. 207) ir atsižvelgdamas į Pasaulio sveikatos organizacijos rekomendacijas, nusprendžiu:
1. Įpareigoti nestacionarių socialinių paslaugų įstaigų, kuriose teikiamos socialinės paslaugos nesusijusios su apgyvendinimu, išskyrus pagyvenusių žmonių dienos ir užimtumo centrų, vadovus:
1.1. Prie įėjimo į įstaigą tikslinei grupei suprantama forma (lengvai skaitomu tekstu, paveikslėliais, o prireikus ir žodžiu) pateikti informaciją:
1.1.1. kad įstaigoje nerekomenduojama lankytis rizikos grupės asmenims (vyresnio nei 60 m. amžiaus asmenims ir (arba) sergantiems lėtinėmis ligomis, nurodytomis Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas nedarbingumo pažymėjimas, sąraše, patvirtintame Lietuvos Respublikos sveikatos apsaugos ministro 2020 m. kovo 23 d. įsakymu Nr. V-483 „Dėl Sunkių lėtinių ligų, dėl kurių ekstremaliosios situacijos ar karantino laikotarpiu asmeniui išduodamas  nedarbingumo pažymėjimas, sąrašo patvirtinimo“ (toliau – Įsakymas Nr. V-483);
1.1.2. apie asmens higienos laikymosi būtinybę (rankų higieną, kosėjimo, čiaudėjimo etiketą ir kt.);
1.1.3. apie prievolę atvykstantiems į įstaigą asmenims dėvėti nosį ir burną dengiančias apsaugos priemones (veido kaukes, respiratorius ar kitas priemones) pagal Nutarimo Nr. 207 nuostatas;
1.1.4. kad įstaigoje neaptarnaujami asmenys, turintys ūmių viršutinių kvėpavimo takų infekcijų požymių (pvz., karščiavimas, sloga, kosulys, pasunkėjęs kvėpavimas ir pan.).
1.2. Rekomenduoti matuoti visų atvykstančių į įstaigą asmenų kūno temperatūrą prie įėjimo ir neįleisti asmenų, kuriems pasireiškia karščiavimas (37,3 °C ir daugiau) ar kurie turi kitų ūmių viršutinių kvėpavimo takų ligų požymių (pvz., sloga, kosulys, pasunkėjęs kvėpavimas).
1.3. Užtikrinti, kad šalia įėjimų į įstaigą ar patalpas, kuriose teikiamos paslaugos, būtų sudarytos galimybės rankų dezinfekcijai (gerai matomoje vietoje pakabintos rankų dezinfekcijai skirtos priemonės).
1.4. Teikti prioritetą socialinių paslaugų gavėjų aptarnavimui nuotoliniu būdu. Jei tai neįmanoma, apriboti vienu metu aptarnaujamų asmenų skaičių, užtikrinant kitų saugos priemonių taikymą:
1.4.1. rekomenduojamas individualus darbas su socialinių paslaugų gavėjais. Jei turi būti organizuojami grupiniai užsiėmimai, užsiėmimuose dalyvaujančių asmenų skaičius gali būti ne didesnis kaip 10 asmenų. Jei įstaigą lanko didesnis nei 10 paslaugų gavėjų skaičius, rekomenduojama darbą organizuoti grupėmis pagal įstaigos vadovo nustatytą grafiką. Kiekvienam grupėje esančiam asmeniui (paslaugų gavėjui ir darbuotojui) paslaugų teikimo patalpoje turi būti skiriamas ne mažesnis kaip 5 kv. m. plotas (jei patalpų plotas nepakankamas, mažinamas grupėje esančių paslaugų gavėjų skaičius). Esant galimybei, tarp paslaugų gavėjų užsiėmimų metu užtikrinamas saugus atstumas (ne mažiau kaip 2 m). Tarp skirtingų grupių veiklų turi būti užtikrinamas pakankamas laiko tarpas (ne mažiau kaip 10 min.), per kurį patalpos turi būti išvalomos ir išvėdinamos, ir sudaromos sąlygos, kad skirtingose grupėse esantys paslaugų gavėjai nekontaktuotų tarpusavyje;
1.4.2. užtikrinti, kad paslaugų gavėjai būtų skatinami laikytis saugaus atstumo vienas nuo kito, asmens higienos (rankų higienos, kosėjimo, čiaudėjimo etiketo ir kt.). Rekomenduojama, kad bendrose patalpose paslaugų gavėjai naudotų nosį ir burną dengiančias apsaugos priemones (veido kaukes, respiratorius ar kitas priemones);
1.4.3. darbuotojų darbo vietas įrengti taip, kad tarp darbo vietose sėdinčių darbuotojų būtų ne mažesnis kaip 1 metro atstumas arba darbo vietos  būtų atskirtos pertvaromis (jeigu nėra galimybės užtikrinti ne mažesnio kaip 1 metro atstumo tarp darbo vietose sėdinčių darbuotojų, įrengti darbo vietas posėdžių salėje, valgykloje, kitose iki tol nenaudojamose įstaigos patalpose);
1.4.4. riboti fizinį kontaktą tarp darbuotojų, jei kontaktas būtinas, rekomenduojama riboti kontakto laiką (ne ilgiau kaip 15 min.);
1.4.5. jei organizuojamas paslaugos gavėjų maitinimas, pirmenybę teikti maitinimo organizavimui užsiėmimų vykdymo patalpose. Jei tokios galimybės nėra ir maitinimas gali būti organizuojamas tik bendrose valgymo salėse, paslaugų gavėjai turi eiti po vieną grupę pagal iš anksto parengtą maitinimo grafiką. Maitinimas švediško stalo principu, kai maistą įsideda patys paslaugų gavėjai, negali būti organizuojamas. Po kiekvienos grupės bendra maitinimo organizavimo patalpa turi būti išvėdinama ir išvaloma;
1.4.6. jei paslaugų gavėjams organizuojama pavėžėjimo paslauga, rekomenduojama transporto priemonėje išlaikyti 1 metro atstumus; 
1.4.7. sprendžiant klausimus, susijusius su asmeninės apsaugos priemonių naudojimu ir poreikio planavimu, vadovautis Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 17 d. sprendimu Nr. V-917 „Dėl asmeninės apsaugos priemonių naudojimo socialines paslaugas teikiančiose įstaigose pagal saugumo lygius“;
1.4.8. užtikrinti, kad paslaugų teikimo patalpos būtų išvėdinamos prieš atvykstant paslaugų gavėjams ir ne rečiau kaip 2 kartus per dieną (patalpų vėdinimas turi būti atliekamas užtikrinant paslaugų gavėjų saugumą). Patalpos ir dažnai liečiami paviršiai (durų rankenos, laiptinės turėklai, elektros jungikliai, kėdžių atramos ir kt.) turi būti valomi paviršiams valyti skirtu valikliu ne rečiau kaip 2 kartus per dieną. Jei paslaugos organizuojamos bendrose patalpose (salėse), patalpos turi būti išvėdinamos ir išvalomos po kiekvieno panaudojimo. Organizuojant aplinkos valymą turi būti atsižvelgiama į Lietuvos Respublikos sveikatos apsaugos ministerijos parengtas rekomendacijas dezinfekcijai sveikatos priežiūros įstaigose ir ne sveikatos priežiūros patalpose (įtarus ar patvirtinus COVID-19 atvejį) ir patalpų valymui COVID-19 pandemijos metu (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
1.5. Užtikrinti, kad paslaugų teikimo vietoje dirbtų tik darbuotojai, neturintys ūmių viršutinių kvėpavimo takų infekcijų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.). Darbuotojų sveikata būtų nuolat stebima:
1.5.1. informuoti darbuotojus, kad turint ūmių viršutinių kvėpavimo takų ligų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.), į darbą nevyktų;
1.5.2. darbuotojus, kuriems pasireiškia ūmių viršutinių kvėpavimo takų ligų ir kitų užkrečiamųjų ligų požymių (karščiavimas (37,3 °C ir daugiau), sloga, kosulys, pasunkėjęs kvėpavimas ir pan.), nedelsiant nušalinti nuo darbo, jiems rekomenduoti konsultuoti Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
1.5.3. jeigu darbuotojo administracija iš paties darbuotojo gavo informaciją apie jam nustatytą COVID-19 ligą (koronaviruso infekciją), apie tai informuoti Nacionalinį visuomenės sveikatos centrą prie Sveikatos apsaugos ministerijos (toliau – NVSC), bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
1.5.4. drausti dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu.
1.6. Rekomenduoti, kad paslaugų teikimo vietoje tiesiogiai su paslaugų gavėjais nedirbtų darbuotojai, priklausantys rizikos grupei (nurodytai šio sprendimo 1.1.1 papunktyje).
2. Įpareigoti nestacionarių socialinių paslaugų įstaigų, kuriose teikiamos socialinės paslaugos susijusios su apgyvendinimu, šeimynų, grupinio gyvenimo ir bendruomeninių vaikų globos namų vadovus:
2.1. Užtikrinti, kad būtų matuojama visų darbuotojų, atvykstančių paslaugų gavėjų ir kitų lankytojų kūno temperatūra. Jau apgyvendintų įstaigoje paslaugų gavėjų kūno temperatūrą rekomenduojama matuoti ne rečiau kaip vieną kartą per dieną.
2.2. Nustačius, kad paslaugų gavėjui pasireiškė karščiavimas (37,3 °C ir daugiau) ar ūmių viršutinių kvėpavimo takų infekcijų ar kitų užkrečiamųjų ligų požymiai (pvz., sloga, kosulys, pasunkėjęs kvėpavimas ir pan.) paslaugų gavėjas nedelsiant turi būti izoliuojamas ir konsultuojamasi Karštąja koronaviruso linija tel. 1808 dėl tolimesnių veiksmų.
2.3. Užtikrinti, kad įstaigoje planuojant grupines veiklas būtų ribojamas jose dalyvaujančių asmenų skaičius (ne daugiau kaip 10 asmenų). Kiekvienam grupėje esančiam asmeniui paslaugų teikimo patalpoje turi būti skiriamas ne mažesnis kaip 5 kv. m. plotas. Esant galimybei, tarp paslaugų gavėjų užsiėmimų metu užtikrinamas saugus atstumas (ne mažiau kaip 2 m). Tarp skirtingų grupių veiklų turi būti užtikrinamas pakankamas laiko tarpas (ne mažiau kaip 10 min.), per kurį patalpos turi būti išvalomos ir išvėdinamos, ir sudaromos sąlygos, kad skirtingose grupėse esantys paslaugų gavėjai nekontaktuotų tarpusavyje.
2.4. Užtikrinti, kad įstaigoje apgyvendinti paslaugų gavėjai būtų skatinami laikytis saugaus atstumo vienas nuo kito, asmens higienos (rankų higienos, kosėjimo, čiaudėjimo etiketo ir kt.). Rekomenduojama, kad bendrose patalpose paslaugų gavėjai naudotų nosį ir burną dengiančias apsaugos priemones (veido kaukes, respiratorius ar kitas priemones).
2.5. Rekomenduoti, kad rizikos grupei (nurodytai šio sprendimo 1.1.1 papunktyje) priklausantys paslaugų gavėjai pagal galimybes būtų apgyvendinami atskirai.
2.6. Šeimynose, grupinio ir bendruomeninio gyvenimo namuose lankymas draudžiamas. Nestacionarių socialinių paslaugų įstaigų, kuriose teikiamos socialinės paslaugos susijusios su apgyvendinimu,  lankymas turi būti ribojamas, o esant poreikiui, gali būti organizuojamas įstaigos vadovo nustatyta tvarka.
2.7. Užtikrinti, kad paslaugų teikimo vietoje dirbtų tik darbuotojai, neturintys ūmių viršutinių kvėpavimo takų infekcijų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.). Darbuotojų sveikata būtų nuolat stebima:
2.7.1. informuoti darbuotojus, kad turint ūmių viršutinių kvėpavimo takų ligų ir kitų užkrečiamųjų ligų požymių (pvz., karščiavimas, sloga, kosulys, pasunkėjęs kvėpavimas ir pan.), į darbą nevyktų;
2.7.2. darbuotojus, kuriems pasireiškia ūmių viršutinių kvėpavimo takų ligų ir kitų užkrečiamųjų ligų požymių (karščiavimas (37,3 °C ir daugiau), sloga, kosulys, pasunkėjęs kvėpavimas ir pan.), nedelsiant nušalinti nuo darbo, jiems rekomenduoti konsultuoti Karštąja koronaviruso linija tel. 1808 arba susisiekti su savo šeimos gydytoju konsultacijai nuotoliniu būdu;
2.7.3. jeigu darbuotojo administracija iš paties darbuotojo gavo informaciją apie jam nustatytą COVID-19 ligą (koronaviruso infekciją), apie tai informuoti NVSC, bendradarbiauti su NVSC nustatant sąlytį turėjusius asmenis ir jiems taikant 14 dienų izoliaciją;
2.7.4. drausti dirbti darbuotojams, kuriems privaloma izoliacija, izoliacijos laikotarpiu, išskyrus darbuotojus, dirbančius nuotoliniu būdu.
2.8. Rekomenduoti, kad paslaugų teikimo vietoje tiesiogiai su paslaugų gavėjais nedirbtų darbuotojai, priklausantys rizikos grupei (nurodytai šio sprendimo 1.1.1 papunktyje).
2.9. Užtikrinti, kad įstaigoje būtų sudarytos tinkamos sąlygos darbuotojų ir paslaugų gavėjų higienai (praustuvėse tiekiamas šiltas ir šaltas vanduo, prie praustuvių patiekiama skysto muilo) bei būtų sudaryta galimybė rankų dezinfekcijai (gerai matomoje vietoje prie įėjimo, tualetuose pakabintos rankų dezinfekcijai skirtos priemonės). Siūloma taip pat paviešinti rekomendacijas dėl tinkamos rankų higienos http://sam.lrv.lt/uploads/sam/documents/files/rekomendacijos%20del%20ranku%20higienos(1).pdf.
2.10. Užtikrinti dažną patalpų vėdinimą (patalpų vėdinimas turi būti atliekamas užtikrinant paslaugų gavėjų saugumą). Dažnai liečiami paviršiai (durų rankenos, laiptinės turėklai, elektros jungikliai, kėdžių atramos ir kt.) valomi paviršiams valyti skirtu valikliu ne rečiau kaip 2 kartus per dieną. Jei paslaugos organizuojamos bendrose patalpose (salėse), patalpos turi būti išvėdinamos ir išvalomos po kiekvieno panaudojimo. Organizuojant aplinkos valymą turi būti atsižvelgiama į Lietuvos Respublikos sveikatos apsaugos ministerijos parengtas rekomendacijas dezinfekcijai sveikatos priežiūros įstaigose ir ne sveikatos priežiūros patalpose (įtarus ar patvirtinus COVID-19 atvejį) ir patalpų valymui COVID-19 pandemijos metu (https://sam.lrv.lt/uploads/sam/documents/files/REKOMENDACIJOS%20dezinfekcijai%2020200327%20(1).pdf).
2.11. Sprendžiant klausimus, susijusius su asmeninės apsaugos priemonių naudojimu ir poreikio planavimu, vadovautis Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 17 d. sprendimu Nr. V-917 „Dėl asmeninės apsaugos priemonių naudojimo socialines paslaugas teikiančiose įstaigose pagal saugumo lygius“.
3. P r i p a ž i n t i netekusiais galios Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-977 „Dėl COVID-19 ligos (koronaviruso infekcijos) valdymo priemonių vaikų priežiūros organizavimui įstaigose“ ir Sveikatos apsaugos ministro – valstybės lygio ekstremaliosios situacijos valstybės operacijų vadovo 2020 m. balandžio 23 d. sprendimą Nr. V-978 „Dėl COVID-19 ligos (koronaviruso infekcijos) valdymo priemonių žmonių su negalia priežiūros organizavimui įstaigose“.
4. N u s t a t y t i, kad šis sprendimas įsigalioja 2020 m. gegužės 18 d.



Sveikatos apsaugos ministras – valstybės lygio
ekstremaliosios situacijos valstybės operacijų vadovas 		                        Aurelijus Veryga
