Geachte voorzitter

Gehoord hebbende het plenaire debat in de Tweede Kamer van 4 november 2020, het advies van het Outbreak Management Team van 3 november 2020 en het overleg van de MinisteriÃ«le Commissie COVID-19 van 3 november 2020, geef ik u, mede namens de minister van Justitie en Veiligheid, op basis van artikel 7 van de Wet publieke gezondheid, met inachtneming van artikel 39 van de Wet veiligheidsregio's, onderstaande opdracht. Voor het overige blijven de aanwijzingen van 14 oktober 2020 en 4 november 2020 van kracht. De onderhavige opdracht vervalt per 18 november 2020 om 23.59 uur.

Algehele sluiting
Onverminderd de aanwijzing van 4 november 2020, is het verbod om voor het publiek openstaande gebouwen en bijbehorende erven, alsmede voor het publiek openstaande vaartuigen en voertuigen, open te stellen voor publiek, niet van toepassing op:
a. een buurt- of dorpshuis dan wel wijkcentrum waar op afspraak activiteiten gericht op individuele maatschappelijke ondersteuning van kwetsbare groepen plaatsvindt;
b. een bibliotheek, voor zover deze is opengesteld als afhaalfunctie of als locatie voor georganiseerde en besloten huiswerkbegeleiding.

Voorwaarden organiseren van samenkomsten
In afwijking van de aanwijzing van 14 oktober 2020, wordt reservering niet geaccepteerd van groepen van meer dan twee personen en vindt placering niet plaats in groepen van meer dan twee personen. Deze beperking voor groepen van meer dan twee personen geldt niet voor personen of gevallen die zijn uitgezonderd van het groepsvormingsverbod.

Uitvaarten
U kunt gebruik maken van uw ontheffingsbevoegdheid om in geval van bijzondere omstandigheden meer dan 30 personen toe te staan bij een uitvaartplechtigheid in een uitvaartcentrum.

Ik verzoek u deze maatregelen zo spoedig mogelijk in werking te laten treden.

Als u problemen ervaart bij de uitvoering van deze aanwijzing, verzoek ik u contact op te nemen met het LOT-C of uw contactpersoon bij de projectdirectie covid-19.

Hoogachtend, 
de minister van Volksgezondheid,
Welzijn en Sport,

Hugo de Jonge