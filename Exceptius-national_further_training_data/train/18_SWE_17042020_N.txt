Lag
om ändring i smittskyddslagen (2004:168)
Utfärdad den 16 april 2020
Enligt riksdagens beslut1
föreskrivs att det i smittskyddslagen (2004:168) 
ska införas tre nya paragrafer, 9 kap. 6 a–6 c §§, av följande lydelse.
9 kap.
6 a § Regeringen får meddela särskilda föreskrifter om förhållandet 
mellan enskilda och det allmänna som gäller skyldigheter för enskilda eller 
i övrigt avser ingrepp i enskildas personliga eller ekonomiska förhållanden, 
om det av smittskyddsskäl behövs för att hantera spridning av det virus som 
orsakar covid-19 och riksdagens beslut inte kan avvaktas. Föreskrifterna får 
avse 
1. tillfälliga begränsningar för folksamlingar,
2. tillfällig nedstängning av köpcentrum och andra handelsplatser,
3. tillfällig nedstängning av sociala och kulturella mötesplatser, såsom
barer, nattklubbar, restauranger, kafeterior, gym- och sportanläggningar, 
bibliotek, museer och allmänna samlingslokaler,
4. tillfällig nedstängning eller andra begränsningar i fråga om transporter
eller att använda infrastruktur, såsom hamnar, flygplatser eller buss- eller 
järnvägsstationer, 
5. tillfälligt möjliggörande av inbördes handel eller omfördelning av läkemedel eller skyddsmaterial och annan medicinsk utrustning när det gäller 
privata vårdgivare och andra privata aktörer, eller 
6. tillfälliga åtgärder av annat liknande slag.
Beslut enligt föreskrifter som har meddelats med stöd av första stycket får
överklagas till allmän förvaltningsdomstol, om det behövs för att tillgodose 
rätten till domstolsprövning av civila rättigheter eller skyldigheter enligt 
artikel 6.1 i den europeiska konventionen den 4 november 1950 om skydd 
för de mänskliga rättigheterna och de grundläggande friheterna.
Prövningstillstånd krävs vid överklagande till kammarrätten.
6 b § Regeringen får meddela särskilda föreskrifter om samverkan och 
inbördes handel eller omfördelning av läkemedel och medicinsk utrustning 
när det gäller regioner och kommuner, om det i syfte att upprätthålla ett 
effektivt smittskydd behövs för att hantera spridning av det virus som 
orsakar covid-19.
6 c § Föreskrifter som har meddelats med stöd av 6 a eller 6 b § ska 
omedelbart underställas riksdagens prövning.