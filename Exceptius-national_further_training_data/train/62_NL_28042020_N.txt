Regeling van de Minister van Infrastructuur en Waterstaat, van 23 april 2020, nr. IENW/BSK-2020/78263, tot wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt
De Minister van Infrastructuur en Waterstaat,

Handelende in overeenstemming met de Minister van Volksgezondheid, Welzijn en Sport

Gelet op artikel 24, van de Luchtvaartwet BES;

BESLUIT:

ARTIKEL I
De Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt, wordt als volgt gewijzigd.

A

Het tweede lid van artikel 2 komt te luiden:

2.Het verbod, bedoeld in het eerste lid, geldt voor het luchtverkeer afkomstig uit de volgende landen die een hoog-risico vormen bij de verspreiding van het virus dat COVID-19 veroorzaakt:

a.de landen van de Europese Unie;

b.het Verenigd Koninkrijk;

c.Brazilië;

d.de Verenigde Staten;

e.Canada;

f.Dominicaanse Republiek;

g.Colombia.

B

In artikel 3 wordt ‘geldt tot dinsdag 28 april 2020, 18:00 uur plaatselijke tijd’ vervangen door ‘geldt tot vrijdag 15 mei 2020, 18:00 uur plaatselijke tijd’.

ARTIKEL II
Deze regeling treedt in werking met ingang van dinsdag 28 april 2020, 18:00 uur plaatselijke tijd.

Deze regeling zal met toelichting in de Staatscourant worden geplaatst en van de inhoud van deze regeling zal mededeling worden gedaan in de luchtvaartpublicaties.

De Minister van Infrastructuur en Waterstaat,
C. van Nieuwenhuizen Wijbenga

TOELICHTING
De onderhavige wijzigingsregeling ziet op de wijziging van de Regeling tijdelijk verbod burgerlijke luchtvaart luchtruim Bonaire, Sint Eustatius en Saba in verband met het virus dat de ziekte COVID-19 veroorzaakt.

Met de wijziging is het vliegverbod voor passagiersvluchten vanuit diverse landen met luchthavens op Bonaire, Sint-Eustatius en Saba als bestemming, dat tot 28 april 2020 gold, verlengd. De bijzondere kwetsbaarheid van Caribisch Nederland, met name vanwege de beperkte beschikbaarheid van adequate gezondheidszorg, is hierbij van belang. Op verzoeken van de Gezaghebber van Bonaire en de Minister van Volksgezondheid, Welzijn en Sport en in overleg met de Minister van Binnenlandse Zaken en Koninkrijksrelaties, zijn de ingestelde vliegverboden naar Bonaire, Sint-Eustatius en Saba verlengd tot en met 15 mei 2020. Voorafgaand aan het aflopen van het vliegverbod zal opnieuw beoordeeld worden of verlenging wenselijk is.

De onderhavige wijzigingsregeling voorziet ook in een aanpassing van de lijst van landen waarvoor het vliegverbod geldt. Bij de aanpassing is uitgegaan van de EASA-lijst van hoog-risico landen met betrekking tot de verspreiding van het virus dat COVID-19 veroorzaakt. De wijziging van de lijst bestaat uit het schrappen van de volgende landen die niet langer op de EASA-lijst voorkomen: Noorwegen, Zwitserland, IJsland, China, Zuid Korea en Iran. Ook Liechtenstein is uit het verbod geschrapt omdat vanuit dat land geen vliegverkeer naar de BES plaatsvindt.

Verder is het vliegverbod uitgebreid met Brazilië aangezien dit land recent aan de EASA-lijst is toegevoegd en vanuit dit land vliegverkeer naar de BES plaatsvindt.

De wijziging is op 28 april 2020, 18:00 plaatselijke tijd in werking getreden en is gepubliceerd in de Staatscourant. Verder is de wijziging aan luchtvarenden bekendgemaakt door middel van een Notice to Airmen (NOTAM). Een NOTAM is een bericht aan luchtvarenden gedistribueerd via een communicatienetwerk voor luchtverkeersdiensten met inlichtingen over de instelling, toestand of verandering van enige luchtvaartfaciliteit, -dienstverlening, -procedure of -gevaar, waarvan het noodzakelijk is dat personen die betrokken zijn bij de vluchtvoorbereiding en -uitvoering daarvan tijdig kennis nemen.

De Minister van Infrastructuur en Waterstaat,
C. van Nieuwenhuizen Wijbenga